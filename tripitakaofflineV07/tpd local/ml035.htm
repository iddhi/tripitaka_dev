<html>
<head>
<meta content='width=device-width,initial-scale=1.0,minimum-scale=1.0,maximum-scale=1.0' name='viewport'/>
<title>ธัมมโชติ - มิลินทปัญหา ตอนที่ 35</title>
<meta http-equiv="Content-Type" content="text/html; ">
<link href="article.css" rel="stylesheet" type="text/css">

<style>
.gototop {
    padding: 5px 10px 2px 5px;
    border-radius: 7px 7px 0px 0px;
    position: fixed;
    z-index: 2;
    bottom: 0;
    right: 0;
    background-color: #b45f06;
    font-size: 20px;
    font-weight:500;
    color:blue;
    text-align: center;
    vertical-align: top;
    overflow-x: hidden;
}
.gototop a {
    color: #ffffff;
}
.mbutton {
    height:30px;
    border-radius: 5px;
    font-size:20px;
    font-weight:500;
    color:blue;
    text-align: center;
    vertical-align: top;
    overflow-y: hidden;
}
</style>
 
<script>
function resizeText(multiplier) {
  if (document.body.style.fontSize == "") {
    document.body.style.fontSize = "1.0em";
  }
  document.body.style.fontSize = parseFloat(document.body.style.fontSize) + (multiplier * 0.2) + "em";
}
</script>

<!doctype html public "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<style>
#displaybox {
	z-index: 10;
	background-color:#BB8D2F;
	position:fixed; top:5%; left:10%; width:80%; height:90%; text-align:right; color:#ffffff;color:#0F0;
}
#displaybox a:link {
    color: #ffffff;
}
#displaybox a:visited {
    color: #ffffff;
}
        .menus {
      margin:2%;
}      
</style>
<script>
var globalvar;
var thediv;
function clicker(mypage){
        globalvar=mypage;
	thediv=document.getElementById('displaybox');
	if(thediv.style.display == "none"){
		thediv.style.display = "";
		thediv.innerHTML = "<a href='#!' onclick='return clicker();'>X ปิด</a><br/><span class='menus'><object data="+mypage+" height='94%' width='96%'></object></span>";
	}else{
		thediv.style.display = "none";
		thediv.innerHTML = '';
	}
	return false;
}
function recall() {
    thediv.style.display = "none";
    clicker(globalvar);
}
</script>
<div id="displaybox" style="display: none;"></div>
</!doctype>

<div id="gotop" class="gototop">
<a href="#!" onClick="return clicker('../0-menu.html');"><button type='button' class='mbutton'>สารบัญ</button></a>
<a href="#!" onClick="resizeText(-1)"><button type='button' class='mbutton'><img alt="ลดขนาดอักษร" src="../picture/font2small.gif" title="ลดขนาดอักษร" /></button></a>
<a href="#!" onClick="resizeText(1)"><button type='button' class='mbutton'><img alt="เพิ่มขนาดอักษร" src="../picture/font2big.gif" title="เพิ่มขนาดอักษร" /></button></a>
<a href="#top"><button type='button' class='mbutton'>กลับด้านบน</button></a>
</div>

<noscript>
<div id="noscr" class="gototop" style="background-color: green; z-index: 3;">
<a href="../0-menu.html"  ><button type='button' class='mbutton'>สารบัญ</button></a>
<a href="#top"><button type='button' class='mbutton'>กลับด้านบน</button></a>
</div>
</noscript>
</head>

<body class="body">
<div class="tmc">
มิลินทปัญหา ตอนที่ 35 : อุปมาปัญหา จักกวัตติวรรคที่ ๓ องค์ ๕ แห่งอากาศ จนถึง องค์ ๔ แห่งพระเจ้าจักรพรรดิ, กุญชรวรรคที่ ๔ องค์ ๑ แห่งปลวก จนถึง องค์ ๕ แห่งช้าง, สีหวรรคที่ ๕ องค์ ๗ แห่งราชสีห์ จนถึง องค์ ๑ แห่งงูเหลือม </div>
<br />
<h3 align="CENTER">
 ตอนที่ ๓๕</h3>
<h3 align="CENTER">
องค์ ๕ แห่งอากาศ</h3>
<br />
“ ข้าแต่พระนาคเสน  องค์  ๕  แห่งอากาศได้แก่สิ่งใด? ”<br />
“ ขอถวายพระพร  ธรรมดา  อากาศ  ไม่มีใครจับถือเอาได้ฉันใด พระโยคาวจรก็ไม่ควรให้กิเลสยึดถือฉันนั้น  อันนี้เป็นองค์ ๑  แห่งอากาศ<br />
<br />
ธรรมดาอากาศ  ย่อมเป็นที่เที่ยวไปแห่ง  ฤาษี  ดาบส ภูต  สัตว์มีปีก  ฉันใด  พระโยคาวจรก็ควรให้ใจสัญจรไปในสังขารทั้งหลายว่าเป็น อนิจจัง  ทุกขัง  อนัตตา  ฉันนั้น  อันนี้เป็นองค์ที่ ๒  แห่งอากาศ<br />
<br />
ธรรมดาอากาศ  ย่อมเป็นที่เกิดแห่งความสะดุ้งกลัวฉันใด พระโยคาวจรก็ควรทำให้ใจสะดุ้งกลัวต่อการเกิดในภพทั้งปวงฉันนั้น อันนี้เป็นองค์ที่  ๓  แห่งอากาศ<br />
<br />
ธรรมดาอากาศ  ย่อมไม่มีที่สุด  ไม่มีประมาณฉันใด  พระโยคาวจรก็ควรเป็นผู้มีสีลาจาวัตร ไม่มีที่สิ้นสุด  ไม่มีปริมาณฉันนั้น  อันนี้เป็นองค์ที่ ๔  แห่งอากาศ<br />
<br />
ธรรมดาอากาศ  ย่อมไม่ติด  ไม่ข้อง  ไม่ตั้ง  ไม่พัวพันอยู่ในสิ่งใดฉันใด พระโยคาวจรก็ไม่ควรข้อง  ไม่ควรติด  ไม่ควรตั้งอยู่ ไม่ควรผูกพันอยู่ในตระกูล  หมู่คณะ  ลาภ  อาวาส  เครื่องกังวล ปัจจัย  และกิเลสทั้งปวงฉันนั้น  อันนี้เป็นองค์ที่ ๕  แห่งอากาศข้อนี้สมกับที่ทรงสอน  พระราหุล  ไว้ว่า “ดูก่อนราหุล  อากาศย่อมไม่ตั้งอยู่ในที่ใดได้ฉันใด เธอจงอบรมจิตใจให้เสมอกับอากาศฉันนั้น  เพราะเมื่อเธออบรมจิตใจให้เสมอกับอากาศได้แล้ว อารมณ์ที่มากระทบอันเป็นที่พอใจและไม่พอใจ  ย่อมไม่ครอบงำจิตใจได้” ดังนี้  ขอถวายพระพร ”<br />
<br />
<h3>
องค์  ๕  แห่งดวงจันทร์</h3>
“ ข้าแต่พระนาคเสน  องค์  ๕  แห่งดวงจันทร์ได้แก่อะไร? ”<br />
“ ขอถวายพระพร  ธรรมดา  ดวงจันทร์  ย่อมขึ้นในเวลาข้างขึ้น แล้วเจริญยิ่งๆ  ขึ้นฉันใด  พระโยคาวจรก็ควรให้เจริญยิ่งๆ  ขึ้นในอาจารคุณ  ศีลคุณ  ข้อวัตรปฏิบัติ  อาคม  (พระปริยัติธรรม)  อธิคม   (มรรคผล)  ความสงัด  ความสำรวมอินทรีย์ ความรู้จักประมาณในโภชนะ  ความเพียรฉันนั้น  อันนี้เป็นองค์ที่ ๑  แห่งพระจันทร์<br />
<br />
ธรรมดาพระจันทร์  ย่อมเป็นอธิบดียิ่งอย่างหนึ่งฉันใด พระโยคาวจรก็ควรมีฉันทาธิบดีอันยิ่งฉันนั้น อันนี้จัดเป็นองค์ที่ ๒  แห่งพระจันทร์<br />
<br />
ธรรมดาพระจันทร์  ย่อมเที่ยวไปในกลางคืนฉันใด  พระโยคาวจรก็ควรเที่ยวไปด้วยวิเวกฉันนั้น อันนี้เป็นองค์ที่ &nbsp;๓  แห่งพระจันทร์<br />
<br />
ธรรมดาพระจันทร์  ย่อมมีวิมานเป็นธงชัยฉันใด  พระโยคาวจรก็ควรมีศีลเป็นธงชัยฉันนั้น อันนี้เป็นองค์ที่  ๔  แห่งพระจันทร์<br />
<br />
ธรรมดาพระจันทร์  ย่อมมีผู้อยากให้ตั้งขึ้นมาฉันใด พระโยคาวจรก็ควรเข้าไปสู่ตระกูล  ด้วยมีผู้นิมนต์ฉันนั้น อันนี้เป็นองค์ที่  ๕  แห่งพระจันทร์   ข้อนี้สมกับประพันธ์พุทธภาษิตใน สังยุตตนิกาย  ว่า “ดูก่อนภิกษุทั้งหลาย  เธอทั้งหลายจงเข้าไปสู่ตระกูล ด้วยอาการเหมือนดวงจันทร์  อย่าทำกายใจให้คดงอในตระกูล อย่าคะนองกายใจในตระกูล” ดังนี้   ขอถวายพระพร ”<br />
<br />
<h3>
องค์  ๗  แห่งดวงอาทิตย์</h3>
“ ข้าแต่พระนาคเสน  องค์  ๗  แห่งดวงอาทิตย์ได้แก่อะไร? ”<br />
“ ขอถวายพระพร  ธรรมดา  ดวงอาทิตย์  ย่อมทำพืชทั้งปวงให้เหี่ยวแห้งฉันใด พระโยคาวจรก็ควรทำกิเลสทั้งปวงให้แห้งฉันนั้น  อันนี้เป็นองค์ที่ ๑  แห่งดวงอาทิตย์<br />
<br />
ธรรมดาดวงอาทิตย์  ย่อมกำจัดมืดฉันใด  พระโยคาวจรก็ควรกำจัดความมืดทั้งปวง คือราคะ  โทสะ  โมหะ  มานะ  ทิฏฐิ  กิเลส  ทุจริต  ฉันนั้น อันนี้เป็นองค์ที่  ๒  แห่งดวงอาทิตย์<br />
<br />
ธรรมดาดวงอาทิตย์  ย่อมเที่ยวไปเนืองๆ  ฉันใด  พระโยคาวจรก็ควรกระทำโยนิโสมนสิการเนืองๆ  ฉันนั้น  อันนี้เป็นองค์ที่   ๓  แห่งดวงอาทิตย์<br />
<br />
ธรรมดาดวงอาทิตย์  ย่อมมีรัศมีเป็นมาลา  (ระเบียบ) ฉันใด  พระโยคาวจรก็ควรมีรัศมีคืออารมณ์เป็นมาลาฉันนั้น อันนี้เป็นองค์ที่  ๔  แห่งดวงอาทิตย์<br />
<br />
ธรรมดาดวงอาทิตย์  ย่อมทำให้หมู่มหาชนร้อนฉันใด  พระโยคาวจรก็ควรทำให้โลกนี้กับทั้งเทวโลกร้อนด้วยอาจารคุณ ศีลคุณ  ข้อวัตรปฏิบัติ ฌาน  วิโมกข์  สมาธิ  สมาบัติ อินทรีย์  พละ  โพชฌงค์  สติปัฏฐาน  สัมมัปปธาน  อิทธิบาท อันนี้เป็นองค์ที่  ๕  แห่งดวงอาทิตย์<br />
<br />
ธรรมดาดวงอาทิตย์  ย่อมกลัวภัย  คือราหูฉันใด  พระโยคาวจรได้เห็นบุคคลทั้งหลายที่รกรุงรังไปด้วยทุจริต และทุคติ  สวมด้วยเครื่องขนานคือทิฏฐิ  เดินไปผิดทาง ก็ควรทำให้ใจสลดด้วยความกลัวสังเวช  อันนี้เป็นองค์ที่ ๖  แห่งดวงอาทิตย์<br />
<br />
ธรรมดาดวงอาทิตย์  ย่อมทำให้เห็นของดีของเลวฉันใด  พระโยคาวจรก็ควรทำตนให้เห็น โลกิยธรรม  โลกุตตรธรรม  ด้วยอินทรีย์  พละ  โพชฌงค์ สติปัฏฐาน  สัมมัปปธาน  อิทธิบาท  ฉันนั้น  อันนี้เป็นองค์ที่ ๗  แห่งดวงอาทิตย์ ข้อนี้สมกับคำของ  พระวังคีสเถระ  ว่า “เมื่อดวงอาทิตย์ตั้งขึ้น  ย่อมทำให้เห็นสิ่งต่างๆ  ทั้งสะอาดไม่สะอาด  ดีเลว  ฉันใด  พระภิกษุผู้ทรงธรรม ก็ทำให้หมู่ชนอันถูกอวิชชาปกปิดไว้  ให้ได้เห็นทางธรรมต่างๆ  เหมือนกับดวงอาทิตย์ที่ตั้งขึ้นมาฉันนั้น” ดังนี้ ขอถวายพระพร ”<br />
<br />
<h3>
องค์  ๓  แห่งท้าวสักกะ</h3>
“ ข้าแต่พระนาคเสน  องค์  ๓  แห่งท้าวสักกะได้แก่อะไร? ”<br />
“ ขอถวายพระพร  ธรรมดา  ท้าวสักกะ  ย่อมเพียบพร้อมด้วยสุขอย่างเดียวฉันใด พระโยคาวจรก็ควรยินดีในสุข  อันเกิดจากวิเวกอย่างเยี่ยมฝ่ายเดียวกันฉันนั้น อันนี้เป็นองค์ที่  ๑  แห่งท้าวสักกะ<br />
<br />
ธรรมดาท้าวสักกะ  ผู้เป็นจอมเทพทั้งหลาย   ได้เห็นเทพยเจ้าทั้งหลายแล้วก็ทำให้เกิดความร่าเริงฉันใด พระโยคาวจรก็ควรทำใจให้เกิดความร่าเริงไม่หดหู่  ไม่เกียจคร้านในกุศลธรรมทั้งหลายฉันนั้น อันนี้เป็นองค์ที่  ๒  แห่งท้าวสักกะ<br />
<br />
ธรรมดาท้าวสักกะ  ย่อมไม่เกิดความเบื่อหน่าย  ไม่เกิดความรำคาญฉันใด พระโยคาวจรก็ไม่ควรให้เกิดความเบื่อหน่ายในสิ่งที่สงัดฉันนั้น อันนี้เป็นองค์ที่  ๓  แห่งท้าวสักกะ ข้อนี้สมกับคำของ  พระสุภูติเถระ  ว่า “ข้าแต่มหาวีรเจ้า  นับแต่ข้าพระองค์ได้บรรพชาในศาสนาของพระองค์ ย่อมไม่รู้สึกว่า  มีสัญญาสักอย่างเดียว  อันเกี่ยวกับกามารมณ์เกิดขึ้นแก่ข้าพระองค์เลย” ดังนี้  ขอถวายพระพร ”<br />
<br />
<h3>
องค์  ๔  แห่งพระเจ้าจักรพรรดิ</h3>
“ ข้าแต่พระนาคเสน  องค์  ๔  แห่งพระเจ้าจักรพรรดิได้แก่อะไร? ”<br />
“ ขอถวายพระพร  ธรรมดา  พระเจ้าจักรพรรดิ  ย่อมทรงสงเคราะห์ประชาชนด้วยสังคหวัตถุ ๔  ฉันใด  พระโยคาวจรก็ควรสงเคราะห์  ควรประคอง  ควรอนุเคราะห์ ควรทำให้ร่าเริงแก่บริษัท  ๔  ฉันนั้น  อันนี้เป็นองค์ที่ ๑  แห่งพระเจ้าจักรพรรดิ<br />
<br />
ธรรมดาในแว่นแคว้นพระเจ้าจักรพรรดิย่อมไม่มีโจรผู้ร้ายฉันใด พระโยคาวจรก็ไม่ควรให้มีโจรผู้ร้าย  คือกามวิตก  พยาบาทวิตก วิหิงสาวิตก  ฉันนั้น  ข้อนี้สมกับพระพุทธพจน์ว่า “ผู้ใดยินดีในการระงับวิตก  อบรมอสุภะ  มีสติทุกเมื่อ ผู้นั้นจะทำที่สุดแห่งทุกข์ได้ จะตัดเครื่องผูกแห่งมารได้” ดังนี้<br />
<br />
ธรรมดาพระเจ้าจักรพรรดิ  ย่อมเสด็จเลียบโลก  เพื่อทรงพิจารณาดูคนดีคนเลวทุกวันฉันใด พระโยคาวจรก็ควรพิจารณา  กายกรรม  วจีกรรม  มโนกรรม ทุกวันแล้วทำให้บริสุทธิ์  ด้วยคิดว่าวันคืนของเราผู้ไม่ข้องอยู่ด้วยฐานะทั้ง  ๓  นี้  ได้ล่วงเลยไปแล้วอย่างไร อันนี้เป็นองค์ที่  ๓  ของพระเจ้าจักรพรรดิ ข้อนี้  สมกับพระพุทธพจน์ในคัมภีร์  อังคุตตรนิกาย ว่า “บรรพชิตควรพิจารณาเนืองๆ  ว่าวันคืนล่วงไปๆ  บัดนี้เราทำอะไรอยู่” ดังนี้<br />
<br />
ธรรมดาพระเจ้าจักรพรรดิ  ย่อมทรงจัดการรักษาให้ดี  ทั้งภายในภายนอกฉันใด พระโยคาวจรก็ควรตั้งนายประตู คือสติ ให้รักษากิเลสทั้งภายในภายนอกฉันนั้น  อันนี้เป็นองค์ที่ ๔  แห่งพระเจ้าจักรพรรดิ ข้อนี้สมกับพระพุทธพจน์ว่า “ดูก่อนภิกษุทั้งหลาย  อริยสาวกผู้มีนายประตู  คือสติ ย่อมละอกุศล  อบรมกุศล ละสิ่งที่มีโทษ  อบรมสิ่งที่ไม่มีโทษ รักษาตนให้บริสุทธิ์” ดังนี้  ขอถวายพระพร ”<br />
<br />
จบจักกวัตติวรรคที่  ๓<br />
<br />
<h3 align="CENTER">
 กุญชรวรรคที่  ๔</h3>
<h3 align="CENTER">
องค์  ๑  แห่งปลวก</h3>
<br />
“ ข้าแต่พระนาคเสน  องค์  ๑  แห่งปลวกได้แก่อะไร ? ”<br />
“ ขอถวายพระพร  ธรรมดา  ปลวก  ย่อมทำหลังคาปิดตัวเองแล้วอาศัยอยู่ฉันใด พระโยคาวจรก็ควรทำหลังคา  คือศีลสังวรปิดใจของตนอยู่ฉันนั้น เพราะเมื่อปิดใจของตนด้วยศีลสังวรแล้ว  ย่อมล่วงพ้นภัยทั้งปวงได้ อันนี้เป็นองค์  ๑  แห่งปลวก ข้อนี้สมกับคำของ  พระอุปเสนเถระ  ว่า “พระโยคีกระทำเครื่องมุงใจ  คือศีลสังวรแล้ว  ไม่ติดอยู่ในอะไร ย่อมพ้นจากภัยได้” ดังนี้  ขอถวายพระพร ”<br />
<br />
<h3>
องค์  ๒  แห่งแมว</h3>
“ ข้าแต่พระนาคเสน  องค์  ๒  แห่งแมวได้แก่อะไร ? ”<br />
“ ขอถวายพระพร  ธรรมดา  แมว  เวลาไปที่ถ่ำหรือที่ซอก ที่รู  ที่โพรง  ที่ระหว่างถ้ำก็ดีก็แสวงหาแต่หนูฉันใด พระโยคาวจรผู้ไปอยู่ที่บ้าน  ที่ป่า  หรือที่โค่นต้นไม้ ที่แจ้ง  ที่ว่าง บ้านเรือน  ก็ไม่ควรประมาท  ควรแสวงหาโภชนะ คือกายคตาสติ  ฉันนั้น  อันนี้เป็นองค์ที่  ๑  แห่งแมว<br />
<br />
ธรรมดาแมว  ย่อมแสวงหาอาหารในที่ใกล้ๆ  ฉันใด  พระโยคาวจรก็ควรพิจารณาขันธ์ ๕  ว่า  รูป  เวทนา  สัญญา  สังขาร  วิญญาณ  มีความตั้งขึ้นและเสื่อมไปเป็นธรรมดา ข้อนี้สมกับพระพุทธพจน์ว่า “ไม่ต้องกล่าวไปให้ไกลแต่นี้นัก  ภวัคคพรหม (พรหมชั้นสูงสุด)  จักทำอะไรได้ ควรเบื่อหน่ายเฉพาะในกายของตน  อันมีอยู่ในปัจจุบันนี้แหละ” ดังนี้  ขอถวายพระพร ”<br />
<br />
<h3>
องค์  ๑  แห่งหนู</h3>
“ ข้าแต่พระนาคเสน  องค์  ๑  แห่งหนูได้แก่อะไร ? ”<br />
“ ขอถวายพระพร  ธรรมดา  หนู  ย่อมเที่ยวหาอาหารข้างโน้นข้างนี้ฉันใด พระโยคาวจรเมื่อเที่ยวไปข้างโน้นข้างนี้  ก็ควรแสวงหาโยนิโสมนสิการฉันนั้น อันนี้เป็นองค์  ๑  แห่งหนู ข้อนี้สมกับคำของ  พระอุปเสนเถระ  ว่า “ผู้แสวงหาธรรม  ผู้เห็นธรรมต่างๆ  ผู้ไม่ย่อท้อ ผู้สงบ  ย่อมมีสติอยู่อยู่ทุกเมื่อ” ดังนี้  ขอถวายพระพร”<br />
<br />
<h3>
องค์  ๑  แห่งแมงป่อง</h3>
“ ข้าแต่พระนาคเสน  องค์  ๑  แห่งแมงป่อง  ได้แก่อะไร? ”<br />
“ ขอถวายพระพร  ธรรมดา  แมงป่อง  ย่อมมีหางเป็นอาวุธ ย่อมชูหางของตนเที่ยวไปฉันใด  พระโยคาวจรก็ควรมีญาณเป็นอาวุธ ควรชูญาณฉันนั้น  อันนี้เป็นองค์  ๑  แห่งแมงป่อง ข้อนี้สมกับคำของ  พระอุปเสนเถระ  ว่า “ภิกษุผู้ถือเอาพระขรรค์  คือญาณ  ผู้เห็นธรรมด้วยอาการต่างๆ  ย่อมพ้นจากภัยทั้งปวง  ภิกษุนั้นย่อมอดทนสิ่งที่ทนได้ยากในโลก” ดังนี้  ขอถวายพระพร ”<br />
<br />
<h3>
องค์  ๑  แห่งพังพอน</h3>
“ ข้าแต่พระนาคเสน  องค์  ๑  แห่งพังพอนนี้ได้แก่อะไร? ”<br />
“ ขอถวายพระพร  ธรรมดา  พังพอน  เมื่อจะไปสู้กับงู ย่อมมอมตัวด้วยยาเสียก่อนจึงเข้าไปใกล้งู  เพื่อจะสู้กับงูฉันใด พระโยคาวจรเมื่อจะเข้าไปใกล้โลก  อันมากไปด้วยความบาดหมาง ความทะเลาะวิวาท  ก็ทาอวัยวะด้วยยา  คือ  เมตตาเสียก่อน จึงจะให้โลกทั้งปวงดับความเร่าร้อนได้ฉันนั้น  อันนี้เป็นองค์ ๑  แห่งพังพอน ข้อนี้สมกับคำของ  พระสารีบุตรเถระ  ว่า “พระภิกษุควรมีเมตตาแก่ตนและผู้อื่น ควรแผ่จิตเมตตาไป อันนี้เป็นคำสอนของพระพุทธเจ้าทั้งหลาย” ดังนี้  ขอถวายพระพร ”<br />
<br />
<h3>
องค์  ๒  แห่งสุนัขจิ้งจอก</h3>
“ ข้าแต่พระนาคเสน  องค์  ๒  แห่งสุนัขจิ้งจอกได้แก่อะไร? ”<br />
“ ขอถวายพระพร  ธรรมดา  สุนัขจิ้งจอก  ได้โภชนะแล้วย่อมไม่เกลียดชัง ย่อมกินพอความประสงค์ฉันใด  พระโยคาจรได้โภชนะแล้ว ก็ไม่ควรเกลียดชัง  ไม่ว่าชนิดไหนควรฉันพอให้ร่างกายเป็นไปได้ฉันนั้น อันนี้เป็นองค์ที่  ๑  แห่งสุนัขจิ้งจอก ข้อนี้สมกับคำของ  พระมหากัสสปเถระ  ว่า “เวลาเราออกจากเสนาสนะเข้าไปบิณฑบาต ถึงบุรุษโรคเรื้อนที่กำลังกินข้าวอยู่กำเอาคำข้าวด้วยมือเป็นโรคเรื้อนมาใส่บาตรให้เรา  เราก็นำไปฉัน ไม่เกลียดชังอย่างไร” ดังนี้<br />
<br />
ธรรมดาสุนัขจิ้งจอกได้โภชนะแล้ว  ย่อมไม่เลือกว่าเลวดีอย่างไรฉันใด พระโยคาวจรได้โภชนะแล้ว  ก็ไม่เลือกว่าเลวดี  ยินดีตามที่ได้ฉันนั้น อันนี้เป็นองค์ที่  ๒  แห่งสุนัขจิ้งจอก ข้อนี้สมกับคำของ  พระอุปเสนเถระ  ว่า “บุคคลควรยินดีแม้ด้วยของเลว  ไม่ควรปรารถนาอย่างอื่น ใจของผู้ข้องอยู่ในรสทั้งหลาย  ย่อมไม่ยินดีในฌาน  ความสันโดษตามมีตามได้ ย่อมทำให้เป็นสมณะบริบูรณ์” ดังนี้  ขอถวายพระพร ”<br />
<br />
<h3>
องค์  ๓  แห่งเนื้อในป่า</h3>
“ ข้าแต่พระนาคเสน  องค์ ๓  แห่งเนื้อในป่าได้แก่อะไร? ”<br />
“ ขอถวายพระพร  ธรรมดา  เนื้อในป่า  ย่อมเที่ยวไปในป่า ในเวลากลางคืน  ในที่แจ้งฉันใด  พระโยคาวจรก็ควรอยู่ในป่าในเวลากลางวัน ส่วนในเวลากลางคืนควรอยู่ในที่แจ้งอันนี้เป็นองค์ที่ ๑  แห่งเนื้อในป่า ข้อนี้สมกับพระพุทธพจน์ว่า “ดูก่อนสารีบุตร  เราย่อมอยู่ในที่แจ้งเวลากลางคืนหน้าหนาว ส่วนกลางวันอยู่ในป่า  สำหรับเดือนสุดท้ายแห่งฤดูร้อน เวลากลางวันเราอยู่ในที่แจ้ง  เวลากลางคืนเราอยู่ในป่า”<br />
<br />
ธรรมดาเนื้อในป่า  ย่อมรู้จักหลบหลีกลูกศรฉันใด  พระโยคาวจรก็ควรรู้จักหลบหลีกกิเลสฉันนั้น อันนี้เป็นองค์ที่  ๒  แห่งเนื้อในป่า<br />
<br />
ธรรมดาเนื้อในป่า  ได้เห็นมนุษย์แล้วย่อมวิ่งหนี  ด้วยคิดว่าอย่าให้มนุษย์ได้เห็นเราฉันใด พระโยคาวจรได้เห็นพวกทุศีล  พวกเกียจคร้าน  พวกยินดีในหมู่คณะ ก็ควรหนีไปด้วยคิดว่า  อย่าให้พวกนี้ได้เห็นเรา  อย่าให้เราได้เห็นพวกนี้ อันนี้เป็นองค์ที่  ๓  แห่งเนื้อในป่า ข้อนี้สมกับคำอัน  พระสารีบุตรเถระ  กล่าวไว้ว่า “เรานึกว่าคนมีความต้องการในทางลามก  คนเกียจคร้าน คนท้อถอย  คนสดับน้อย  คนประพฤติไม่ดี  คนไม่สงบ  อย่าได้พบเห็นเราเลย” ดังนี้  ขอถวายพระพร ”<br />
<br />
<h3>
องค์  ๔  แห่งโค</h3>
“ ข้อแต่พระนาคเสน  องค์  ๔  แห่งโคได้แก่อะไร ? ”<br />
“ ขอถวายพระพร  ธรรมดา  โค  ย่อมไม่ทิ้งคอกของตนฉันใด พระโยคาวจรก็ไม่ควรทิ้งโอกาสของตนฉันนั้น  คือไม่ควรทิ้งซึ่งการนึกว่า กายนี้มีการขัดสีอบรมอยู่เป็นนิจมีการแตกกระจัดกระจายไปเป็นธรรมดา อันนี้เป็นองค์ที่  ๑  แห่งโค<br />
<br />
ธรรมดาโคย่อมถือเอาแอก  ย่อมนำแอกไปด้วยความสุขและความทุกข์ฉันใด พระโยคาวจรก็ควรประพฤติพรหมจรรย์ให้บริสุทธิ์บริบูรณ์จนตลอดชีวิต ด้วยการสู้สุขสู้ทุกข์ฉันนั้น  อันนี้เป็นองค์ที่  ๒ แห่งโค<br />
<br />
ธรรมดาโคย่อมเต็มใจดื่มน้ำฉันใด  พระโยคาวจรก็ควรเต็มใจฟังคำสั่งสอนของพระอุปัชฌาย์ฉันนั้น อันนี้เป็นองค์ที่  ๓  แห่งโค<br />
<br />
ธรรมดาโคเมื่อเจ้าของฝึกหัดให้ทำอย่างไรย่อมทำตามทุกอย่างฉันใด พระโยคาวจรก็ควรยินดีรับคำสอนของภิกษุด้วยกัน  หรือของอุบาสกชาวบ้านฉันนั้น อันนี้เป็นองค์ที่  ๔  แห่งโค ข้อนี้สมกับคำของ  พระสารีบุตรเถระ  ว่า “ถึงผู้บวชในวันนั้นมีอายุเพียง  ๗  ขวบสอนเราก็ตาม เราก็ยินดีรับคำสอน  เราได้เห็นผู้นั้น  ก็ปลูกความพอใจ ความรักอย่างแรงกล้า  ยินดีนอบน้อมว่าเป็นอาจารย์แล้วแสดงความเคารพเนืองๆ” ดังนี้ ”<br />
<br />
<h3>
องค์  ๒  แห่งสุกร</h3>
“ ข้าแต่พระนาคเสน  องค์  ๒  แห่งสุกรได้แก่อะไร ? ”<br />
“ ขอถวายพระพร  ธรรมดา  สุกร  ย่อมชอบนอนแช่น้ำในฤดูร้อนฉันใด พระโยคาวจรก็ควรอบรมเมตตาภาวนาอันเย็นดี  ในเวลาจิตเร่าร้อนตื่นเต้นฉันนั้น อันนี้เป็นองค์ที่  ๑  แห่งสุกร<br />
<br />
ธรรมดาสุกรย่อมขุดดินด้วยจมูกของตน  ทำให้เป็นรางน้ำในที่มีน้ำ แล้วนอนแช่อยู่ในรางฉันใด  พระโยคาวจรก็ควรพิจารณากายไว้แล้วฝังอารมณ์ให้นอนอยู่ภายในใจฉันนั้น อันนี้เป็นองค์ที่ ๒  แห่งสุกร  ข้อนี้สมกับคำของ  พระปิณโฑลภารทวาชเถระ ว่า “ภิกษุผู้เล็งเห็นสภาพแห่งกายแล้ว  ควรหลีกออกจากหมู่อยู่แต่ผู้เดียว แล้วนอนอยู่ในภายในอารมณ์” ดังนี้  ขอถวายพระพร ”<br />
<br />
<h3>
องค์  ๕  แห่งช้าง</h3>
“ ข้าแต่พระนาคเสน  องค์  ๕  แห่งช้างได้แก่อะไร ? ”<br />
“ ขอถวายพระพร  ธรรมดา  ช้าง  เมื่อเที่ยวไป  ย่อมเอาเท้ากระชุ่นดินฉันใด พระโยคาวจรผู้พิจารณากาย  ก็ควรทำลายกิเลสทั้งปวงฉันนั้น อันนี้เป็นองค์ที่  ๑  แห่งช้าง<br />
<br />
ธรรมดาช้าง  ย่อมแลไปตรงๆ  ไม่แลดูทิศโน้นทิศนี้ฉันใด พระโยคาวจรก็ไม่ควรเหลียวดูทิศโน้นทิศนี้  ไม่ควรแหงนดูก้มดูควรดูเพียงชั่วระยะแอกฉันนั้น อันนี้เป็นองค์ที่  ๒  แห่งช้าง<br />
<br />
ธรรมดาช้าง  ย่อมไม่นอนประจำอยู่ในที่แห่งเดียว  เที่ยวหากินในที่ใด ไม่พักนอนในที่นั้นฉันใด  พระโยคาวจรก็ไม่ควรนอนประจำคือไม่ควรห่วงใยในที่เที่ยวบิณฑบาต ถ้าได้เห็นที่ชอบใจ  คือปะรำ  หรือโคนต้นไม้  หรือถ้ำ หรือเงื้อมเขา  ก็ควรเข้าพักอยู่ในที่นั้น  แล้วไม่ควรห่วงใยในที่นั้น อันนี้เป็นองค์ที่  ๓  แห่งช้าง<br />
<br />
ธรรมดาช้าง  เวลาลงน้ำย่อมเล่นน้ำตามสบายฉันใด  พระโยคาวจรเวลาลงสู่สระโบกขรณี คือมหาสติปัฏฐาน  อันเต็มเปี่ยมด้วยน้ำอันประเสริฐ คือพระธรรมอันเย็นใสอันดาษไปด้วยดอกไม้  คือวิมุตติ ก็ควรเล่นอยู่ด้วยการพิจารณาสังขาร  อันนี้เป็นองค์ที่ ๔  แห่งช้าง<br />
<br />
ธรรมดาช้าง  ย่อมมีสติทุกเวลายกเท้าขึ้นวางเท้าลงฉันใด พระโยคาวจรก็ควรมีสติสัมปชัญญะทุกเวลายกเท้าขึ้นวางเท้าลง ทุกเวลาเดินไปมา คู้เหยียด  แลเหลียว  ฉันนั้น อันนี้เป็นองค์ที่  ๕ แห่งช้าง ข้อนี้สมกับพระพุทธพจน์ในคัมภีร์  สังยุตตนิกาย  ว่า “การสำรวมกาย  วาจา  ใจ  เป็นของดี  การระวังในสิ่งทั้งปวงเป็นของดี ผู้ระวังในสิ่งทั้งปวง  ผู้มีความละอาย  เรียกว่า  ผู้รักษากาย วาจา  ใจ  ดีแล้ว” ดังนี้  ขอถวายพระพร ”<br />
<br />
จบกุญชรวรรคที่  ๔
<br />
<br />
<h3 align="CENTER">
สีหวรรคที่  ๕</h3>
<h3 align="CENTER">
องค์  ๗  แห่งราชสีห์</h3>
<br />
“ ข้าแต่พระนาคเสน  องค์  ๗  แห่งราชสีห์ได้แก่อะไร? ”<br />
“ ขอถวายพระพร  ธรรมดา  ราชสีห์  ย่อมมีกายขาวบริสุทธิ์ฉันใด พระโยคาวจรก็ควรให้มีจิตขาวบริสุทธิ์  ปราศจากความรำคาญฉันนั้น อันนี้เป็นองค์ที่  ๑  แห่งราชสีห์<br />
<br />
ธรรมดาราชสีห์  ย่อมเที่ยวไปด้วยเท้าทั้ง  ๔  มีการเที่ยวไปงดงามฉันใด พระโยคาวจรก็ควรเที่ยวไปด้วยอิทธิบาท  ๔  ฉันนั้น  อันนี้เป็นองค์ที่ ๒  แห่งราชสีห์<br />
<br />
ธรรมดาราชสีห์  ย่อมมีไกรสรคือสร้อยคอสีสวยงามยิ่งฉันใด พระโยคาวจรก็ควรมีไกรสรคือศีลอันสวยงามยิ่งฉันนั้น อันนี้เป็นองค์ที่  ๓  แห่งราชสีห์<br />
<br />
ธรรมดาราชสีห์ถึงจะตาย  ก็ไม่ยอมอ่อนน้อมต่อใครฉันใด พระโยคาวจรก็ไม่ควรอ่อนน้อมต่อใคร  เพราะเห็นแก่ปัจจัย ๔  ถึงจะสิ้นชีวิตก็ช่าง  อันนี้เป็นองค์ที่  ๔  แห่งราชสีห์<br />
<br />
ธรรมดาราชสีห์  ย่อมเที่ยวหาอาหารไปตามลำดับ  ได้อาหารในที่ใดก็กินให้อิ่มในที่นั้น ไม่เลือกกินเฉพาะเนื้อที่ดีๆ  ฉันใด  พระโยคาวจรก็ควรเที่ยวบิณฑบาตไปตามลำดับตระกูล ไม่ควรเลือกตระกูลและอาหารฉันนั้น  อันนี้เป็นองค์ที่ ๕  แห่งราชสีห์<br />
<br />
ธรรมดาราชสีห์ย่อมไม่สะสมอาหาร กินคราวหนึ่งแล้วไม่เก็บไว้กินอีกฉันใด พระโยคาวจรก็ไม่ควรสะสมอาหารฉันนั้น  อันนี้เป็นองค์ที่ ๖  แห่งราชสีห์<br />
<br />
ธรรมดาราชสีห์เวลาหาอาหารไม่ได้  ก็ไม่ทุกข์ร้อน  ได้แล้วก็ไม่ติดฉันใด พระโยคาวจรเวลาหาอาหารไม่ได้  ก็ไม่ควรทุกข์ร้อน  เวลาได้ก็ไม่ควรติดใจรสอาหาร ควรฉันด้วยการพิจารณา  เพื่อจะออกจากโลก  อันนี้เป็นองค์ที่ ๗  แห่งราชสีห์  ข้อนี้สมกับพระพุทธพจน์ในคัมภีร์  สังยุตตนิกาย ว่า “ดูก่อนภิกษุทั้งหลาย  พระกัสสปนี้ย่อมยินดีด้วยบิณฑบาตตามมีตามได้ สรรเสริญความยินดีในบิณฑบาตตามมีตามได้ ไม่แสวงหาบิณฑบาตในทางไม่ชอบ  เมื่อไม่ได้ก็ไม่ควรทุกข์ร้อน เวลาได้ก็ไม่ติดในรสอาหาร  รู้จักพิจารณาโทษแห่งอาหาร” ดังนี้  ขอถวายพระพร ”<br />
<br />
<h3>
องค์ ๓  แห่งนกจากพราก</h3>
“ ข้าแต่พระนาคเสน  องค์  ๓  แห่งนกจากพรากได้แก่อะไร? ”<br />
“ ขอถวายพระพร  ธรรมดา  นกจากพราก  ย่อมไม่ทิ้งเมียจนตลอดชีวิตฉันใด พระโยคาวจรก็ไม่ควรทิ้งโยนิโสมนสิการจนตลอดชีวิตฉันนั้น อันนี้เป็นองค์ที่  ๑  แห่งนกจากพราก<br />
<br />
ธรรมดานกจากพราก  ย่อมกินหอย  สาหร่าย  จอกแหน  เป็นอาหารด้วยความยินดี จึงไม่เสื่อมจากกำลัง และสีกายด้วยความยินดีนั้นฉันใด พระโยคาวจรก็ควรยินดีตามมีตามได้ฉันนั้น  เพราะผู้ยินดีตามมีตามได้ย่อมไม่เสื่อมจากศีล สมาธิ  ปัญญา  วิมุตติ  วิมุตติญาณทัสสนะ  และกุศลธรรมทั้งปวง อันนี้เป็นองค์ที่  ๒  แห่งนกจากพราก<br />
<br />
ธรรมดานกจากพราก  ย่อมไม่เบียดเบียนสัตว์ฉันใด  พระโยคาวจรก็ควรทิ้งท่อนไม้และอาวุธ ควรมีความละลาย  มีใจอ่อน  นึกสงเคราะห์สัตว์ทั้งหลายด้วยเมตตาฉันนั้น อันนี้เป็นองค์ที่  ๓  แห่งนกจากพราก  ข้อนี้สมกับพระพุทธพจน์ใน จักกวากชาดก  ว่า “ผู้ใดไม่ฆ่าเอง  ไม่ให้ผู้อื่นฆ่า  ไม่ชนะเอง  ไม่ให้ผู้อื่นชนะ ผู้นั้นชื่อว่ามีเมตตาในสัตว์ทั้งหลาย  เวรย่อมไม่มีแก่ผู้นั้นด้วยเหตุใดๆ” ดังนี้  ขอถวายพระพร ”<br />
<br />
<h3>
องค์  ๒  แห่งนางนกเงือก</h3>
“ ข้าแต่พระนาคเสน  องค์  ๒  แห่งนางนกเงือกได้แก่อะไร? ”<br />
“ ขอถวายพระพร  ธรรมดา  นางนกเงือก  ย่อมให้ผัวอยู่เลี้ยงลูกในโพรงด้วยความหึงฉันใด พระโยคาวจรเมื่อกิเลสเกิดขึ้นในใจของตนก็ควรเอาใจของตนใส่ลงในโพรง คือการสำรวมโดยชอบ  เพื่อความกั้นกางกิเลส  แล้วอบรมกายคตาสติไว้ด้วยมโนทวาร อันนี้เป็นองค์ที่  ๑  แห่งนางนกเงือก<br />
<br />
ธรรมดานางนกเงือก  เวลากลางวันไปเที่ยวหากินในป่า  พอถึงเวลาเย็นก็บินไปหาเพื่อนฝูง เพื่อรักษาตัวฉันใด  พระโยคาวจรก็ควรหาที่สงัดโดยลำพังผู้เดียว เพื่อให้หลุดพ้นจากสังโยชน์  เมื่อได้ความยินดีในความสงัดนั้น ก็ควรไปอยู่กับหมู่สงฆ์  เพื่อป้องกันภัย  คือการว่ากล่าวติเตียนฉันนั้น อันนี้เป็นองค์ที่  ๒  แห่งนางนกเงือก ข้อนี้สมกับคำที่  ท้าวสหัมบดีพรหม  ได้กล่าวขึ้นในที่เฉพาะพระพักตร์ของพระพุทธเจ้าว่า “พระภิกษุควรอยู่ในที่นั่งที่นอนอันสงัด  เพื่อปลดเปลื้องจากสังโยชน์ ถ้าไม่ได้ความยินดีในที่สงัดนั้น  ก็ควรไปอยู่ในหมู่สงฆ์ ควรมีสติรักษาตนให้ดี” ดังนี้  ขอถวายพระพร ”<br />
<br />
<h3>
องค์  ๑  แห่งนกกระจอก</h3>
“ ข้าแต่พระนาคเสน  องค์  ๑  แห่งนกกระจอกได้แก่อะไร? ”<br />
“ ขอถวายพระพร  ธรรมดา  นกกระจอก  ย่อมอาศัยอยู่ในเรือนคน แต่ไม่เพ่งอยากได้ขอสิ่งใดสิ่งหนึ่งของคน  มีใจเป็นกลางเฉยอยู่ มากไปด้วยความจำฉันใด พระโยคาวจรเข้าไปถึงตระกูลอื่นแล้ว  ก็ไม่ควรถือเอานิมิตในเตียง ตั่ง  ที่นั่ง  ที่นอน  เครื่องประดับประดา  เครื่องนุ่งห่ม เครื่องใช้  เครื่องกิน  ภาชนะใช้สอยต่างๆ  ของสตรีหรือบุรุษในตระกูลนั้น ควรมีใจเป็นกลาง  ควรใส่ใจไว้แต่ในสมณสัญญาฉันนั้น อันนี้เป็นองค์  ๑  แห่งนกกระจอก  ข้อนี้สมกับพระพุทธพจน์ใน  จูฬนารทชาดก  ว่า “ภิกษุเข้าไปสู่ตระกูลอื่นแล้ว  ควรขบฉันข้าวน้ำตามที่เขาน้อมถวาย แต่ไม่ควรหลงไหลไปในรูปต่างๆ” ดังนี้  ขอถวายพระพร ”<br />
<br />
<h3>
องค์  ๒  แห่งนกเค้า</h3>
“ ข้าแต่พระนาคเสน  องค์  ๒  แห่งนกเค้าได้แก่อะไร ?”<br />
“ ขอถวายพระพร  ธรรมดา  นกเค้า  ย่อมเป็นศัตรูกันกับกา พอถึงเวลากลางคืนก็ไปตีฝูงกา  ฆ่าตายเป็นอันมากฉันใด พระโยคาวจรก็ควรเป็นข้าศึกกับอวิชชา  ควรนั่งอยู่ในที่สงัดแต่ผู้เดียว ควรตัดอวิชชาทิ้งเสียพร้อมทั้งรากฉันนั้น  อันนี้เป็นองค์ที่ ๑  แห่งนกเค้า<br />
<br />
ธรรมดานกเค้าย่อมซ่อนตัวอยู่ดีฉันใด  พระโยคาวจรก็ควรซ่อนตัวไว้ดี ด้วยการยินดีในที่สงัดฉันนั้น  อันนี้เป็นองค์ที่  ๒ แห่งนกเค้า ข้อนี้สมกับพระพุทธพจน์ในคัมภีร์  สังยุตตนิกาย  ว่า “ดูก่อนภิกษุทั้งหลาย  พวกเธอควรอยู่ในที่สงัด  เพราะผู้อยู่ในที่สงัด ผู้ยินดีในที่สงัดย่อมพิจารณาเห็นทุกข์  สมุทัย  นิโรธ มรรค” ดังนี้  ขอถวายพระพร ”<br />
<br />
<h3>
องค์  ๑  แห่งตะขาบ</h3>
“ ข้าแต่พระนาคเสน  องค์  ๑  แห่งตะขาบได้แก่อะไร ?”<br />
“ ขอถวายพระพร  ธรรมดา  ตะขาบ  ย่อมร้องบอกความปลอดภัย และความมีภัยแก่ผู้อื่นฉันใด  พระโยคาวจรก็ควรแสดงธรรมบอกนรก สวรรค์  นิพพาน  แก่ผู้อื่นฉันนั้น  อันนี้เป็นองค์ที่ ๑  แห่งตะขาบ ข้อนี้สมกับคำที่  พระปิณโฑลภารทวาชเถระ  กล่าวไว้ว่า “พระโยคาวจรควรแสดงสิ่งที่น่าสะดุ้งกลัวในนรก  และความสุขอันไพบูลย์ในนิพพานให้ผู้อื่นฟัง” ดังนี้  ขอถวายพระพร ”<br />
<br />
<h3>
องค์ ๒  แห่งค้างคาว</h3>
“ ข้าแต่พระนาคเสน  องค์  ๒  แห่งค้างคาวได้แก่อะไร? ”<br />
“ ขอถวายพระพร  ธรรมดา  ค้างคาว  บินเข้าไปในเรือนแล้ว บินวนไปวนมาแล้วก็บินออกไป  ไม่กังวลอยู่ในเรือนฉันใด พระโยคาวจรเข้าไปบิณฑาตในบ้าน  เที่ยวไปตามลำดับแล้วได้หรือไม่ได้ก็ตาม ก็ควรกลับออกไปโดยเร็วพลันฉันนั้น  ไม่ควรกังวลอยู่ในบ้าน อันนี้เป็นองค์ที่  ๑  แห่งค้างค้าว<br />
<br />
ธรรมดาค้างคาว  เมื่ออาศัยอยู่ในเรือนคนก็ไม่ทำความเสียหายให้แก่คนฉันใด พระโยคาวจรเข้าไปถึงตระกูลแล้ว  ก็ไม่ควรทำความเดือดร้อนเสียใจให้คนทั้งหลายด้วยการขอสิ่งนั้นสิ่งนี้  หรือด้วยการทำไม่ดีทางกาย หรือด้วยการพูดมากเกินไป  หรือด้วยการทำตนให้เป็นผู้มีสุขทุกข์เท่ากับคนในตระกูลนั้น ไม่ควรทำให้เสียบุญกุศลของเขา  ควรทำแต่ความเจริญให้เขาฉันนั้น อันนี้เป็นองค์ที่  ๒  แห่งค้างคาว ข้อนี้สมกับพระพุทธพจน์ใน  ลักขณสังยุต  ในคัมภีร์ทีฆนิกายว่า “ภิกษุไม่ควรทำให้ชาวบ้านเสื่อมศรัทธา  ศีล  สุตะ พุทธิ  จาคะ  ธรรมะ  ทรัพย์สมบัติ  ไร่นา  เรือกสวน บุตร  ภรรยา  สัตว์  ๔  เท้า  ญาติมิตร  พวกพ้อง  กำลัง ผิวพรรณ  ความสุขสบายแต่อย่างใด  พระโยคาวจรย่อมมุ่งแต่ความมั่งคั่งให้แก่ชาวบ้าน” ดังนี้  ขอถวายพระพร ”<br />
<br />
<h3>
องค์  ๑  แห่งปลิง</h3>
“ ข้าแต่พระนาคเสน  องค์  ๑  แห่งปลิง  ได้แก่สิ่งใด ? ”<br />
“ ขอถวายพระพร  ธรรมดา  ปลิง  เกาะในที่ใดก็ตาม  ต้องเกาะให้แน่นในที่นั้นแล้วจึงดูดกินเลือดฉันใด พระโยคาวจรมีจิตเกาะในอารมณ์ใด  ควรเกาะอารมณ์นั้นให้แน่น ด้วยสี   สัณฐาน  ทิศ  โอกาส  กำหนด  เพศ  นิมิต  แล้วดื่มวิมุตติรสอันบริสุทธิ์ด้วยอารมณ์นั้น อันนี้เป็นองค์  ๑  แห่งปลิง ข้อนี้สมกับคำของ  พระอนุรุทธเถระ  ว่า “พระภิกษุควรมีจิตบริสุทธิ์  ตั้งอยู่ในอารมณ์แล้ว ควรดื่มวิมุตติรสอันบริสุทธิ์ด้วยจิตนั้น” ดังนี้ ขอถวายพระพร ”<br />
<br />
<h3>
องค์  ๓  แห่งงู</h3>
“ ข้าแต่พระนาคเสน  องค์  ๓  แห่งงูได้แก่อะไร ? ”<br />
“ ขอถวายพระพร  ธรรมดา  งู  ย่อมไปด้วยอกฉันใด  พระโยคาวจรก็ควรไปด้วยปัญญาฉันนั้น เพราะจิตของพระโยคาวจรผู้ไปด้วยปัญญา  ย่อมเที่ยวไปในธรรมที่ควรรู้ ย่อมละเว้นสิ่งที่ไม่ควรกำหนดจดจำ  อบรมไว้แต่สิ่งที่ควรกำหนดจดจำฉันนั้น อันนี้เป็นองค์ที่  ๑  แห่งงู<br />
<br />
ธรรมดางูเมื่อเที่ยวไป  ย่อมหลีกเว้นยาแก้พิษของตนฉันใด พระโยคาวจรก็ควรหลีกเว้นทุจริตฉันนั้น  อันนี้เป็นองค์ที่ ๒  แห่งงู<br />
<br />
ธรรมดางูเห็นมนุษย์แล้ว  ย่อมทุกข์โศกฉันใด  พระโยคาวจรเมื่อนึกถึงวิตกที่ไม่ดีแล้วก็ควรทุกข์โศกเสียใจว่า วันของเราได้ล่วงไปด้วยความประมาทเสียแล้ว  วันที่ล่วงไปแล้วนั้นเราไม่อาจได้คืนมาอีก อันนี้เป็นองค์ที่  ๓  แห่งงู ข้อนี้สมกับพระพุทธพจน์ใน  กินนรชาดก  ว่า “ดูก่อนนายพราน  เราพลัดกันเพียงคืนเดียว  ก็นึกเสียใจไม่รู้จักหาย นึกเสียใจว่าคืนที่เราพลัดกันนั้น  เราไม่ได้คืนมาอีก” ดังนี้  ขอถวายพระพร ”<br />
<br />
<h3>
องค์ ๑  แห่งงูเหลือม</h3>
“ ขอถวายพระพร  องค์  ๑  แห่งงูเหลือมได้แก่อะไร ? ”<br />
“ ขอถวายพระพร  ธรรมดา  งูเหลือม  ย่อมมีร่างกายใหญ่ มีท้องพร่องอยู่หลายวัน  ไม่ได้อาหารพอเต็มท้อง  ได้พอยังร่างกายให้เป็นไปได้เท่านั้นฉันใด พระโยคาวจรผู้เที่ยวไปบิณฑบาต  ก็มุ่งอาหารที่ผู้อื่นให้ งดเว้นจากการถือเอาด้วยตนเอง  ได้อาหารพอเต็มท้องได้ยาก แต่ผู้อยู่ในอำนาจเหตุผลถึงได้ฉันอาหารยังไม่อิ่ม ต้องมีอีก  ๔  หรือ  ๕  คำจึงจักอิ่มก็ควรเติมน้ำลงไปให้เต็ม อันนี้เป็นองค์  ๑ ข้อนี้สมกับคำของ  พระสารีบุตรเถระ  ว่า “ภิกษุผู้ฉันอาหาร  ทั้งสดและแห้ง  ก็ไม่ควรฉันให้อิ่มนัก ควรให้มีท้องพร่อง  รู้จักประมาณในอาหาร  ควรมีสติละเว้น ไม่ควรฉันอาหารให้อิ่มเกินไปเมื่อรู้ว่ายังอีก  ๔ - ๕  คำก็จักอิ่ม  ก็ควรหยุดดื่มน้ำเสีย เพราะเท่านี้ก็พออยู่สบาย  สำหรับภิกษุผู้กระทำความเพียร” ดังนี้  ขอถวายพระพร ”<br />
<br />
จบสีหวรรคที่  ๕
<br />
<br />
<hr />
ขอขอบคุณ<wbr></wbr>ต้นฉบับ : www.<wbr></wbr>geocities<wbr></wbr>.com<wbr></wbr>/South<wbr></wbr>Beach<wbr></wbr>/Terrace<wbr></wbr>/4587/<wbr></wbr>milindl<wbr></wbr>.htm
<br><br>
สามารถดูแบบ online ได้ที่<br><a href="http://tripitaka-online.blogspot.com/" target="_blank">http://<wbr></wbr>tripitaka<wbr></wbr>-online.<wbr></wbr>blogspot<wbr></wbr>.com</a><br><br><br><br>
</body>
</html>
