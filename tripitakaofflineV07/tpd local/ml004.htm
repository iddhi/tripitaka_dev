<html>
<head>
<meta content='width=device-width,initial-scale=1.0,minimum-scale=1.0,maximum-scale=1.0' name='viewport'/>
<title>ธัมมโชติ - มิลินทปัญหา ตอนที่ 4</title>
<meta http-equiv="Content-Type" content="text/html; ">
<link href="article.css" rel="stylesheet" type="text/css">

<style>
.gototop {
    padding: 5px 10px 2px 5px;
    border-radius: 7px 7px 0px 0px;
    position: fixed;
    z-index: 2;
    bottom: 0;
    right: 0;
    background-color: #b45f06;
    font-size: 20px;
    font-weight:500;
    color:blue;
    text-align: center;
    vertical-align: top;
    overflow-x: hidden;
}
.gototop a {
    color: #ffffff;
}
.mbutton {
    height:30px;
    border-radius: 5px;
    font-size:20px;
    font-weight:500;
    color:blue;
    text-align: center;
    vertical-align: top;
    overflow-y: hidden;
}
</style>
 
<script>
function resizeText(multiplier) {
  if (document.body.style.fontSize == "") {
    document.body.style.fontSize = "1.0em";
  }
  document.body.style.fontSize = parseFloat(document.body.style.fontSize) + (multiplier * 0.2) + "em";
}
</script>

<!doctype html public "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<style>
#displaybox {
	z-index: 10;
	background-color:#BB8D2F;
	position:fixed; top:5%; left:10%; width:80%; height:90%; text-align:right; color:#ffffff;color:#0F0;
}
#displaybox a:link {
    color: #ffffff;
}
#displaybox a:visited {
    color: #ffffff;
}
        .menus {
      margin:2%;
}      
</style>
<script>
var globalvar;
var thediv;
function clicker(mypage){
        globalvar=mypage;
	thediv=document.getElementById('displaybox');
	if(thediv.style.display == "none"){
		thediv.style.display = "";
		thediv.innerHTML = "<a href='#!' onclick='return clicker();'>X ปิด</a><br/><span class='menus'><object data="+mypage+" height='94%' width='96%'></object></span>";
	}else{
		thediv.style.display = "none";
		thediv.innerHTML = '';
	}
	return false;
}
function recall() {
    thediv.style.display = "none";
    clicker(globalvar);
}
</script>
<div id="displaybox" style="display: none;"></div>
</!doctype>

<div id="gotop" class="gototop">
<a href="#!" onClick="return clicker('../0-menu.html');"><button type='button' class='mbutton'>สารบัญ</button></a>
<a href="#!" onClick="resizeText(-1)"><button type='button' class='mbutton'><img alt="ลดขนาดอักษร" src="../picture/font2small.gif" title="ลดขนาดอักษร" /></button></a>
<a href="#!" onClick="resizeText(1)"><button type='button' class='mbutton'><img alt="เพิ่มขนาดอักษร" src="../picture/font2big.gif" title="เพิ่มขนาดอักษร" /></button></a>
<a href="#top"><button type='button' class='mbutton'>กลับด้านบน</button></a>
</div>

<noscript>
<div id="noscr" class="gototop" style="background-color: green; z-index: 3;">
<a href="../0-menu.html"  ><button type='button' class='mbutton'>สารบัญ</button></a>
<a href="#top"><button type='button' class='mbutton'>กลับด้านบน</button></a>
</div>
</noscript>
</head>

<body class="body">
<div class="tmc">
มิลินทปัญหา ตอนที่ 4 : วรรคที่ ๑ ปัญหาที่ ๑ ถามชื่อ, ปัญหาที่ ๒ ถามพรรษา, ปัญหาที่ ๓ ถามลองปัญญา, ปัญหาที่ ๔ ปัญหาของอันตกายอำมาตย์, ปัญหาที่ ๕ ถามเรื่องบรรพชา, ปัญหาที่ ๖ ถามเรื่องปฏิสนธิ (เกิด), ปัญหาที่ ๗ ถามเรื่องมนสิการ (การกำหนดจิต), ปัญหาที่ ๘ ถามลักษณะมนสิการ, ปัญหาที่ ๙ ถามลักษณะศีล </div>
<br />
<h3 align="CENTER">
ตอนที่ ๔ </h3>
สำหรับในตอนนี้จะเป็นตอนเริ่มเข้าเรื่องการถามปัญหากัน

  ก่อนที่จะเริ่มปัญหาแรกขอนำ " พระพุทธศาสนาสมัยพระเจ้ามิลินท์

" (เรียบเรียงโดย วศิน  อินทสระ)  มาให้ทราบไว้ดังนี้

พระพุทธศาสนา

ในประเทศอินเดีย

พระพุทธศาสนาเจริญเฟื่องฟูขึ้นอีกครั้งหนึ่ง   สมัยพระเจ้ามิลินท์

 หรือ  พระเจ้าเมนันเดอร์   ซึ่งเป็นกษัตริย์เชื้อสายกรีก

 ที่มาปกครองอินเดียอยู่ระยะหนึ่ง<br />
<br />
ขอเล่าความย้อนต้นไปสักเล็กน้อยว่า

 เมื่อพระเจ้าอเล็กซานเดอร์มหาราชยกทัพเข้ารุกรานอินเดีย

 และเลิกทัพกลับไปนั้น แคว้นที่ทรงตีได้แล้วก็โปรดให้แม่ทัพนายกองของพระองค์ปกครองดูแล

 ทิ้งกองทหารกรีกไว้บางส่วน  ฝรั่งชาติกรีกเหล่านี้ได้ตั้งเป็นอาณาจักรอิสระขึ้นเมื่อพระเจ้าอเล็กซานเดอร์สวรรคตแล้ว อาณาจักรที่มีกำลังมากคืออาณาจักซีเรียและอาณาจักรบากเตรีย (ปัจจุบันคือ

 เตอรกี  และ  อัฟกานิสถาน)

ครั้นถึง  พ.ศ. ๓๙๒  พระเจ้าเมนันเดอร์หรือที่เรียกในคัมภีร์บาลีว่า

 พระเจ้ามิลินท์  ยกกองทัพตีเมืองต่างๆ แผ่พระราชอำนาจลงมาถึงตอนเหนือ<br />
<br />
พระองค์นั้นเดิมทีมิได้ทรงเลื่อมใสในพระพุทธศาสนา  ได้ทรงขัดขวางการขยายตัวของพระพุทธศาสนาด้วยซ้ำไป

 เนื่องจากทรงแตกฉานวิชาไตรเพท (ของพราหมณ์)  และศาสนาปรัชญาต่างๆ รวมทั้งพุทธศาสนาด้วย พระองค์จึงประกาศโต้วาทีกับนักบวชในลัทธิศาสนาต่างๆ ในเรื่องศาสนาและปรัชญาปรากฏว่าไม่มีใครสู้พระองค์ได้

 พระเจ้ามิลินท์แห่งวงศ์โยนกในเวลานั้นชาวเมืองเรียกว่า

" ชาวโยนก " แต่ชาวอินเดียเรียก "ยะวะนะ" หมายถึงพวกไอโอเนีย

 (แคว้นไอโอเนียอยู่ทางตะวันตกของเอเชียไมเนอร์)  เมืองสาคลนครตั้งอยู่ในแคว้นคันธาระ

(ทางตะวันตกเฉียงเหนือของอินเดีย)  ดังนี้<br />
<br />
<h3>
มิลินทปัญหา

วรรคที่ ๑</h3>
<h3>
ปัญหาที่ ๑ ถามชื่อ</h3>
ครั้งนั้น  พระเจ้ามิลินท์ได้เสร็จไปหาพระนาคเสนแล้ว

 ทรงปราศรัยพอให้เกิดความร่าเริงยินดีแล้วก็ประทับนั่ง

 ฝ่ายพระนาคเสนก็แสดงความชื่นชมยินดี  ทำให้เป็นที่พอพระทัยของพระเจ้ามิลินท์

ลำดับนั้น  พระองค์จึงตรัสถามปัญหาข้อแรกต่อพระนาคเสนขึ้นว่า

 " ข้าแต่พระผู้เป็นเจ้า  โยมประสงค์จะสนทนาด้วย "<br />
<br />
พระนาคเสนถวายพระพรตอบว่า

 " เชิญสนทนาเถิด   มหาบพิตร  อาตมภาพใคร่จะฟัง "<br />
" โยมสนทนาแล้ว  ขอผู้เป็นเจ้าจงฟังเถิด "<br />
" อาตมภาพฟังอยู่แล้ว  มหาบพิตรเชิญเจรจาเถิด "<br />
"  พระผู้เป็นเจ้าได้ฟังว่าอย่างไร ? "<br />
" ก็มหาบพิตรเจรจาว่าอย่างไร ? "<br />
" โยมจะถามพระผู้เป็นเจ้า "<br />
" จงถามเถิด  มหาบพิตร "<br />
" โยมถามแล้ว "<br />
" อาตมภาพก็แก้แล้ว "<br />
" พระผู้เป็นเจ้าแก้ว่าอย่างไร ? "<br />
" ก็มหาบพิตรถามว่าอย่างไร ? "<br />
<br />
เมื่อพระเถระตอบอย่างนี้แล้ว  พวกโยนกเสนาทั้ง  ๕๐๐

 ก็เปล่งเสียงสาธุการถวายพระนาคเสน  แล้วกราบทูลพระเจ้ามิลินท์ว่า

  " ข้าแต่มหาราชเจ้า  คราวนี้ขอพระองค์จงตรัสถามปัญหาต่อไปเถิด

 พระเจ้าข้า "<br />
<br />
<h3>
เริ่มมีปัญหาเพราะชื่อ</h3>
ในกาลครั้งนั้น  พระเจ้ามิลินท์จึงตรัสถามปัญหาต่อพระนาคเสนยิ่งขึ้นไปว่า

 " ข้าแต่พระผู้เป็นเจ้า  ธรรมดาผู้จะสนทนากัน  เมื่อไม่รู้จักนามและโคตรของกันและกันเสียก่อน

 เรื่องสนทนาก็จะไม่มีขึ้น เรื่องที่พูดกันก็จักไม่มั่นคง

 เพราะฉะนั้นโยมจึงขอถามพระผู้เป็นเจ้าว่า  พระผู้เป็นเจ้าชื่ออะไร?

"<br />
<br />
พระนาคเสนตอบว่า

" ขอถวายพระพร  เพื่อนพรหมจรรย์ทั้งหลายเรียกอาตมภาพว่า

 นาคเสน  ส่วนมารดาบิดาเรียกอาตมภาพว่า  นาคเสนก็มี วีรเสนก็มี

 สุรเสนก็มี  สีหเสนก็มี

 ก็แต่ว่าชื่อที่เพื่อนพรหมจารีเรียกอาตมภาพว่า  " นาคเสน

" นี้  เพียงเป็นแต่ชื่อบัญญัติขึ้น  เพื่อให้เข้าใจกันได้เท่านั้น

 ไม่มีสัตว์บุคคลตัวตนผู้ใดจะอยู่ในชื่อนั้น "<br />
<br />
ลำดับนั้น  พระเจ้ามิลินท์จึงตรัสขึ้นว่า

 " ขอให้ชาวโยนกทั้ง  ๕๐๐  นี้และพระภิกษุสงฆ์  ๘  หมื่นองค์นี้

 จงฟังถ้อยคำของข้าพเจ้าเถิด  พระนาคเสนนี้กล่าวว่า 

เพื่อนพรหมจรรย์เรียกอาตมาภาพว่า  " นาคเสน "  ก็แต่ว่าไม่มีสัตว์บุคคลตัวตนอันใดอยู่ในคำว่า

  " นาคเสน "  นั้น  ดังนี้

ข้าแต่พระนาคเสน  ถ้าไม่มีสัตว์บุคคลตัวตนเราเขาอยู่แล้ว

 บุคคลเหล่าใดถวายบาตร จีวร  อาหาร  ที่อยู่อาศัย  ยารักษาโรค

 และวัตถุที่เก็บเภสัชไปแล้ว  บุญกุศลก็ต้องไม่มีแก่บุคคลเหล่านั้นน่ะซิ

ผู้ใดผู้หนึ่งคิดว่า  จะฆ่าพระผู้เป็นเจ้าโทษปาณาติบาตก็เป็นอันไม่มีน่ะซิ

 ถ้าบุคคลตัวตนเราเขาไม่มีอยู่แล้ว  ก็ใครเล่าจะถวายจีวร

 อาหาร  ที่อยู่  ยา  และที่ใส่ยา  แก่พระผู้เป็นเจ้า

ใครเล่าจะบริโภคสิ่งเหล่านั้น  ใครเล่ารักษาศีล  ใครเล่ารู้ไปในพระไตรปิฏก

 ใครเล่าเจริญภาวนา  ใครเล่ากระทำให้แจ้งซึ่งมรรคผล นิพพาน

ใครเล่ากระทำปาณาติบาต  ใครเล่ากระทำอทินนาทาน  ใครเล่าประพฤติกาเมสุมิจฉาจาร

 ใครเล่ากล่าวมุสาวาท  ใครเล่าดื่มสุราเมรัย  ใครเล่ากระทำอนันตริยกรรมทั้ง

 ๕

เพราะฉะนั้น  ถ้าสัตว์บุคคลตัวตนไม่มีแล้ว กุศลก็ต้องไม่มี

 อกุศลก็ต้องไม่มี ผู้ทำหรือผู้ให้ทำซึ่งกรรมดีกรรมชั่วก็ต้องไม่มี ผลแห่งกรรมดีกรรมชั่วก็ต้องไม่มี

ข้าแต่พระนาคเสน  ผู้ใดฆ่าพระผู้เป็นเจ้าโทษปาณาติบาตก็ไม่มีแก่ผู้นั้น

 เมื่อถืออย่างนั้นก็เป็นอันว่าอาจารย์ของพระผู้เป็นเจ้าก็ไม่มี อุปัชฌาย์ของพระผู้เป็นเจ้าก็ไม่มี

 อุปสมบทของพระผู้เป็นเจ้าก็ไม่มี

คำใดที่พระผู้เป็นเจ้ากล่าวไว้ว่า  พวกเพื่อนพรหมจรรย์เรียกอาตมภาพว่า

 " นาคเสน " อะไรเป็นนาคเสนในคำนั้น  เมื่อโยมถามพระผู้เป็นเจ้าอยู่อย่างนี้

 พระผู้เป็นได้ยินเสียงถามอยู่หรือไม่ ? "<br />
<br />
<h3>
ถามส่วนต่าง ๆ ของร่างกาย</h3>
พระนาคเสนตอบว่า

 " ขอถวายพระพร  อาตมภาพเได้ยินเสียงถามอยู่ "<br />
" ถ้าพระผู้เป็นเจ้าได้ยินเสียงถามอยู่  คำว่า " นาคเสน

"  ก็มีอยู่ในชื่อนั้นน่ะซิ "<br />
" ไม่มี  มหาบพิตร "<br />
" ข้าแต่พระนาคเสน  ถ้าอย่างนั้นโยมขอถามต่อไปว่า  ผมของพระผู้เป็นเจ้าหรือ…เป็นนาคเสน

? "<br />
" ไม่ใช่  มหาบพิตร "<br />
"  ขนหรือ…เป็นนาคเสน ? "<br />
" ไม่ใช่ "<br />
" เล็บหรือ…เป็นนาคเสน ? "<br />
" ไม่ใช่ "<br />
" ฟันหรือ…เป็นนาคเสน ? "<br />
" ไม่ใช่ "<br />
" หนังหรือ…เป็นนาคเสน ? "<br />
" ไม่ใช่ "<br />
" เนื้อหรือ…เป็นนาคเสน ? "<br />
" ไม่ใช่ "<br />
" เอ็น  กระดูก  เยื่อในกระดูก  ม้าม  หัวใจ  ตับ  พังผืด

 ไต  ปอด  ไส้ใหญ่  ไส้น้อย  อาหารใหม่  อาหารเก่า  ดี

 เสลด  หนอง  เลือด  เหงื่อ  มันข้น  น้ำตา  เปลวมัน

 น้ำลาย  น้ำมูก  ไขข้อ  น้ำมูตร  สมองในศีรษะ  เหล่านี้อย่างใดอย่างหนึ่งหรือ…เป็นนาคเสน

? "<br />
" ไม่ใช่  มหาบพิตร "<br />
" ถ้าอย่างนั้น รูป  หรือเวทนา  หรือสัญญา สังขาร  วิญญาณ

 อย่างใดอย่างหนึ่งหรือ…เป็นนาคเสน ? "<br />
" ไม่ใช่  มหาบพิตร "<br />
" ถ้าอย่างนั้น จักขุธาตุและรูปธาตุ โสตธาตุและสัททธาตุ

 ฆานธาตุและคันธธาตุชิวหาธาตุและรสธาตุ  กายธาตุและโผฏฐัพพธาตุ

มโนธาตุ เหล่านี้  อย่างใดอย่างหนึ่งหรือ…เป็นนาคเสน

? "<br />
" ไม่ใช่  มหาบพิตร "<br />
" ถ้าอย่างนั้น  รูป  เวทนา  สัญญา  สังขาร  วิญญาณหรือ…เป็นนาคเสน

? "<br />
" ไม่ใช่  มหาบพิตร "<br />
" ถ้าอย่างนั้น สิ่งที่นอกจาก  รูป  เวทนา สัญญา  สังขาร

 วิญญาณหรือ…เป็นนาคเสน ? "<br />
" ไม่ใช่  มหาบพิตร "<br />
<br />
" ข้าแต่พระผู้เป็นเจ้า  เมื่อโยมถามพระผู้เป็นเจ้าอยู่

 ก็ไม่ได้ความว่าอะไรเป็นนาคเสนเป็นอันว่า  พระผู้เป็นเจ้าพูดเหลาะแหละพูดมุสาวาท

"<br />
<br />
<h3>
พระนาคเสน

กล่าวแก้ด้วยราชรถ</h3>
เมื่อพระเจ้ามิลินท์ตรัสอย่างนี้แล้ว  พระนาคเสนองค์อรหันต์

 ผู้สำเร็จปฏิสัมภิทาญาณ  ผู้ได้อบรมเมตตามาแล้ว  จึงนิ่งพิจารณาซึ่งวาระจิตของพระเจ้ามิลินท์อยู่สักครู่หนึ่งแล้วจึงกล่าวขึ้นว่า

 " มหาบพิตรเป็นผู้มีความสุขมาแต่กำเนิดมหาบพิตรได้เสด็จออกจากพระนครในเวลาร้อนเที่ยงวันอย่างนี้

 มาหาอาตมภาพได้เสด็จมาด้วยพระบาท  ก้อนกรวดเห็นจะถูกพระบาทให้ทรงเจ็บปวด

พระกายของพระองค์เห็นจะทรงลำบากพระหฤทัยของพระองค์เห็นจะเร่าร้อน

 ความรู้สึกทางพระวรกายของพระองค์เห็นจะประกอบกับทุกข์เป็นแน่

 เพราะเหตุไรอาตมภาพจึงว่าอย่างนี้

เพราะเหตุว่า  มหาบพิตรมีพระหฤทัยดุร้าย ได้ตรัสพระวาจาดุร้าย

 มหาบพิตรคงได้เสวยทุกขเวทนาแรงกล้า  อาตมาจึงขอถามว่า

 มหาบพิตรเสด็จมาด้วยพระบาท  หรือด้วยราชพาหนะอย่างไร

? "<br />
<br />
พระเจ้ามิลินท์จึงตรัสตอบว่า

" ข้าแต่พระนาคเสน  โยมไม่ได้มาด้วยเท้า  โยมมาด้วยรถต่างหาก

"<br />
<br />
พระนาคเสนเถระจึงกล่าวประกาศขึ้นว่า

" ขอพวกโยนกทั้ง  ๕๐๐  กับพระภิกษุ  ๘  หมื่นองค์นี้

 จงฟังถ้อยคำของข้าพเจ้า  คือพระเจ้ามิลินท์นี้ได้ตรัสบอกว่าเสด็จมาด้วยรถ ข้าพเจ้าจะขอถามพระเจ้ามิลินท์ต่อไป "<br />
<br />
กล่าวดังนี้แล้ว  จึงถามว่า

" มหาบพิตรตรัสว่า  เสด็จมาด้วยรถจริงหรือ ? "<br />
พระเจ้ามิลินท์ตรัสตอบว่า

" เออ…ข้าแต่พระผู้เป็นเจ้า  โยมว่ามาด้วยรถจริง "<br />
พระเถระจึงซักถามต่อไปว่า

" ถ้ามหาบพิตรเสด็จมาด้วยรถจริงแล้วขอจงตรัสบอกอาตมภาพเถิดว่า

 งอนรถหรือ…เป็นรถ ? "<br />
" ไม่ใช่  พระผู้เป็นเจ้า "<br />
" ถ้าอย่างนั้น  เพลารถหรือ…เป็นรถ ? "<br />
" ไม่ใช่ "<br />
" ถ้าอย่างนั้น  รถมีอยู่ในเพลาหรือ  ? "<br />
" ไม่ใช่ "<br />
" ถ้าอย่างนั้น  ล้อรถหรือ…เป็นรถ ? "<br />
" ไม่ใช่ "<br />
" ถ้าอย่างนั้น  รถมีอยู่ในล้อรถหรือ ? "<br />
" ไม่ใช่ "<br />
" ถ้าอย่างนั้น  ไม้ค้ำรถหรือ…เป็นรถ ? "<br />
" ไม่ใช่ "<br />
" ถ้าอย่างนั้น  กงรถหรือ…เป็นรถ ? "<br />
" ไม่ใช่ "<br />
" ถ้าอย่างนั้น  เชือกหรือ…เป็นรถ ? "<br />
" ไม่ใช่ "<br />
" ถ้าอย่างนั้น  รถมีอยู่ในเชือกหรือ ? "<br />
" ไม่ใช่ "<br />
" ถ้าอย่างนั้น  คันปฏักหรือ…เป็นรถ ? "<br />
" ไม่ใช่ "<br />
"ถ้าอย่างนั้น  รถมีอยู่ในคันปฏักหรือ ? "<br />
" ไม่ใช่ "<br />
"ถ้าอย่างนั้น  แอกรถหรือ…เป็นรถ ? "<br />
" ไม่ใช่ "<br />
"ถ้าอย่างนั้น  รถมีอยู่ในแอกหรือ ? "<br />
" ไม่ใช่ "<br />
<br />
" ขอถวายพระพร  อาตมภาพไม่เล็งเห็นว่าสิ่งใดเป็นรถเลย

 เป็นอันว่ารถไม่มี  เป็นอันว่ามหาบพิตรตรัสเหลาะแหละเหลวไหล มหาบพิตรเป็นพระราชาผู้เลิศในชมพูทวีปนี้เหตุไรมหาบพิตรจึงตรัสเหลาะแหละเหลวไหลอย่างนี้

? "<br />
<br />
เมื่อพระเถระกล่าวอย่างนี้แล้ว  พวกโยนกข้าราชบริพารทั้ง

 ๕๐๐  นั้น  ก็พากันเปล่งเสียงสาธุการขึ้นแก่พระนาคเสนเถระแล้วกราบทูลพระเจ้ามิลินท์ขึ้นว่า

" ขอมหาราชเจ้าจงทรงแก้ไขไปเถิดพระเจ้าข้า "<br />
<br />
พระเจ้ามิลินท์จึงตรัสขึ้นว่า

" ข้าแต่พระนาคเสน  โยมไม่ได้พูดเหลาะแหละเหลวไหล  การที่เรียกว่ารถนี้เพราะอาศัยเครื่องประกอบรถทั้งปวง

 คือ  งอนรถ  เพลารถ  ล้อรถ  ไม้ค้ำรถ  กงรถ  เชือกขับรถ

 เหล็กปฏัก  ตลอดถึงแอกรถ  มีอยู่พร้อม  จึงเรียกว่ารถได้

"<br />
<br />
พระเถระจึงกล่าวว่า

" ถูกแล้ว  มหาบพิตร  ข้อที่อาตมภาพได้ชื่อว่า  " นาคเสน

"  ก็เพราะอาศัยเครื่องประกอบด้วยอวัยวะทุกอย่าง  คือ

 อาการ  ๓๒  มี  ผม  ขน  เล็บ  ฟัน  หนัง  เนื้อ  เอ็น

 กระดูก  เป็นต้น  อันจำแนกแจกออกไปเป็นขันธ์  ธาตุ อายตนะทั้งปวง

ข้อนี้ถูกตามถ้อยคำของนางปฏาจาราภิกษุณี  ผู้เป็นพระอรหันต์

 กล่าวขึ้นในที่เฉพาะพระพักตร์ของสมเด็จพระผู้มีพระภาคเจ้าว่า

" อันที่เรียกว่ารถ  เพราะประกอบด้วยเครื่องรถทั้งปวงฉันใด

 เมื่อขันธ์ทั้งหลายมีอยู่ก็สมมุติเรียกกันว่าเป็นสัตว์

 บุคคล  ตัวตนเราเขาฉันนั้น "  ดังนี้  ขอถวายพระพร "<br />
<br />
พระเจ้ามิลินท์ทรงฟังแก้ปัญหาจบลงน้ำพระทัยของพระบาทท้าวเธอปรีดาปราโมทย์ออกพระโอษฐ์ตรัสซ้องสาธุการว่า

" สาธุ..พระผู้เป็นเจ้าช่างแก้ปัญหาได้อย่างน่าอัศจรรย์

 กล่าวปัญหาเปรียบเทียบอุปมาด้วยปฏิภาณอันวิจิตรยิ่ง

 ให้คนทั้งหลายคิดเห็นกระจ่างแจ้งถูกต้องดีแท้  ถ้าพระพุทธองค์ยังทรงพระชนม์อยู่

 ก็จะต้องทรงสาธุการเป็นแน่ "<br />
<br />
<h3>
ปัญหาที่  ๒

ถามพรรษา</h3>
ครั้งนั้นพระเจ้ามิลินท์ได้ตรัสถามอรรถปัญหาสืบไปว่า

" ข้าแต่พระนาคเสน  พระผู้เป็นเจ้ามีพรรษาเท่าไร ? "<br />
พระนาคเสนตอบว่า

" อาตมภาพมีพรรษาได้  ๗  พรรษาแล้ว "<br />
" ข้าแต่พระผู้เป็นเจ้า  คำว่า " ๗  พรรษา " นั้น  นับตัวพระผู้เป็นเจ้าด้วยหรือ…หรือว่านับแต่ปีเท่านั้น?"<br />
<br />
<h3>
อุปมาเงาในแก้วน้ำ</h3>
ก็ในคราวนั้น  เงาของพระเจ้ามิลินท์ผู้ทรงประดับด้วยเครื่องประดับทั้งปวงนั้น

 ได้ปรากฏลงไปที่พระเต้าแก้วอันเต็มไปด้วยน้ำ  พระนาคเสนได้เห็นแล้ว

 จึงถามขึ้นว่า

  " มหาบพิตรเป็นพระราชา  หรือว่าเงาที่ปรากฏอยู่ในพระเต้าแก้วนี้เป็นพระราชา

? "<br />
<br />
" ข้าแต่พระนาคเสน  เงาไม่ใช่พระราชาโยมต่างหากเป็นพระราชา

 แต่เงาก็มีอยู่เพราะอาศัยโยม "<br />
" เงาที่มีขึ้นเพราะอาศัยพระองค์ฉันใดการนับพรรษาว่า

 ๗   เพราะอาศัยอาตมาก็มีขึ้นฉันนั้น  ขอถวายพระพร "<br />
" น่าอัศจรรย์  พระนาคเสน  พระผู้เป็นเจ้าได้แก้ปัญหาปฏิภาณอันวิจิตรยิ่งถูกต้องดีแล้ว

"<br />
<br />
<h3>
ปัญหาที่ ๓

ถามลองปัญญา</h3>
พระเจ้ามิลินท์ตรัสถามขึ้นอีกว่า

" ข้าแต่พระนาคเสน  บรรพชามีประโยชน์อย่างไร    อะไรคือจุดมุ่งหมายสูงสุดในการบรรพชาของพระผู้เป็นเจ้า

? "<br />
<br />
พระเถระตอบว่า

" บรรพชาของอาตมภาพนั้น  เป็นประโยชน์เพื่อการดับทุกข์ให้สิ้นไป

 แล้วมิให้ทุกข์อื่นบังเกิดขึ้นได้  อีกประการหนึ่งบรรพชาย่อมให้สำเร็จประโยชน์แก่เทพยดาและมนุษย์ทั้งหลาย

"<br />
<br />
<h3>
สนทนาอย่างบัณฑิตหรืออย่างโจร</h3>
พระเจ้ากรุงสาคลนครได้ทรงฟังพระนาคเสนเฉลยปัญหาได้กระจ่างแจ้ง

 ก็มิได้มีทางที่จะซักไซร้  จึงหันเหถามปัญหาอื่นอีกว่า

 " ข้าแต่พระนาคเสน  พระผู้เป็นเจ้าจะสนทนากับโยมต่อไปได้หรือไม่

"<br />
<br />
พระนาคเสนตอบว่า

 " ถ้ามหาบพิตรจะสนทนาตามเยี่ยงอย่างบัณฑิต  อาตมภาพก็จะสนทนากับมหาบพิตรได้

 ถ้ามหาบพิตรจะสนทนาตามเยี่ยงอย่างของพระราชา  อาตมาก็จะสนทนาด้วยไม่ได้

"<br />
<br />
" บัณฑิตทั้งหลายสนทนากันอย่างไร ? "<br />
" อ๋อ…ธรรมดาว่าบัณฑิตที่สนทนากันย่อมเจรจาข่มขี่กันได้

 แก้ตัวได้  รับได้  ปฏิเสธได้  ผูกได้  แก้ได้  บัณฑิตทั้งหลายไม่โกรธ บัณฑิตทั้งหลายสนทนากันอย่างนี้แหละมหาบพิตร

"<br />
" ข้าแต่พระผู้เป็นเจ้า  พระราชาทั้งหลายสนทนากันอย่างไร

? "<br />
" ขอถวายพระพร  พระราชาทั้งหลายทรงรับสั่งสิ่งใดสิ่งหนึ่งลงไปแล้ว

 ผู้ใดไม่ทำตาม  ก็ทรงรับสั่งให้ลงโทษผู้นั้นทันที  พระราชาทั้งหลายสนทนากันอย่างนี้แหละ

 มหาบพิตร "<br />
" ข้าแต่พระผู้เป็นเจ้า  โยมจะสนทนาตามเยี่ยงอย่างบัณฑิต

 จักไม่สนทนาตามเยี่ยงอย่างของพระราชา  ขอพระเป็นเจ้า

 จงเบาใจเถิด  พระผู้เป็นเจ้าสนทนากับภิกษุณี  หรือสามเณร

 อุบาสก  คนรักษาอารามฉันใด  ของจงสนทนากับโยมฉันนั้น

 อย่ากลัวเลย "<br />
" ดีแล้ว มหาบพิตร "<br />
<br />
พระเถระแสดงความยินดีอย่างนี้แล้วพระราชาจึงตรัสต่อไปว่า

  " ข้าแต่พระนาคเสน  โยมจักถามพระผู้เป็นเจ้า "<br />
" เชิญถามเถิด  มหาบพิตร "<br />
" โยมถามแล้ว  พระผู้เป็นเจ้า "<br />
" อาตมภาพแก้แล้ว  มหาบพิตร "<br />
" พระผู้เป็นเจ้าแก้ว่าอย่างไร ? "<br />
" ก็มหาบพิตรตรัสถามว่าอย่างไร ? "

 ( พระเจ้ามิลินท์ไต่ถามปัญหาเช่นนี้  หวังจะลองปัญญาพระนาคเสนว่า

 จะเขลาหรือฉลาด  ยั่งยืนอยู่ไม่ครั่นคร้ามหรือประการใดเท่านั้น

)<br />
<br />
ในวันแรกนี้  พระเจ้ามิลินท์ได้ตรัสถามปัญหา  ๓  ข้อ

 คือ  ถามชื่อ  ๑  ถามพรรษา  ๑  ถามเพื่อทดลองสติปัญญาของพระเถระ

 ๑<br />
<br />
<h3>
นิมนต์พระนาคเสนไปในวัง</h3>
ลำดับนั้น  พระเจ้ามิลินท์ทรงดำริว่าพระภิกษุองค์นี้เป็นบัณฑิต

 สามารถสนทนากับเราได้  สิ่งที่เราควรถามมีอยู่มาก  สิ่งที่เรายังไม่ได้ถามก็มีอยู่เป็นอันมาก

 แต่เวลานี้ดวงสุริยะกำลังจะสิ้นแสงแล้ว  พรุ่งนี้เถิดเราจึงจะสนทนากันในวัง

 ครั้งทรงดำริอย่างนี้แล้ว  จึงตรัสสั่งเทวมันติยอำมาตย์ว่า

 " นี่แน่ะ  เทวมันติยะ  จะอาราธนาพระผู้เป็นเจ้าว่า

 พรุ่งนี้จักมีการสนทนากันในวัง "<br />
<br />
ตรัสสั่งดังนี้แล้ว  ก็เสด็จลุกขึ้นจากที่ประทับขึ้นทรงม้าพระที่นั่ง

 แล้วทรงพึมพำไปว่า  " นาคเสน… นาคเสน…" ดังนี้<br />
<br />
ฝ่ายเทวมันติยอำมาตย์ก็อาราธนาพระนาคเสนว่า

 " ข้าแต้พระผู้เป็นเจ้า  พระราชาตรัสสั่งว่า  พรุ่งนี้จักมีการสนทนาในพระราชวัง

"<br />
พระเถระก็แสดงความยินดีตอบว่า

 " ดีแล้ว "<br />
<br />
พอล่วงราตรีวันนั้น  เนมิตติยอำมาตย์  อันตกายอำมาตย์

 มังกุรอำมาตย์  สัพพทินนอำมาตย์  ก็พร้อมกันเข้าทูลถามพระเจ้ามิลินท์ว่า

 " ข้าแต่มหาราชเจ้า  จะโปรดให้พระนาคเสนเข้ามาได้หรือยัง

 พระเจ้าข้า ? "<br />
พระราชาตรัสตอบว่า

  " ให้เข้ามาได้แล้ว "<br />
" จะโปรดให้เข้ามากับพระภิกษุสักเท่าไรพระเจ้าข้า ?

"<br />
" ต้องการมากับภิกษุเท่าใด  ก็จงมากับภิกษุเท่านั้น

"<br />
<br />
สัพพทินนอำมาตย์ได้กราบทูลขึ้นเป็นครั้งที่  ๒  ว่า

 " ข้าแต่มหาราชเจ้า  จะโปรดให้พระนาคเสนมากับพระภิกษุสัก

 ๑๐ รูป  จะได้หรือไม่ ? "<br />
พระองค์ตรัสตอบว่า

  " พระนาคเสนต้องการจะมากับพระภิกษุเท่าใด  ก็จงมากับพระภิกษุเท่านั้นเถิด

"<br />
จึงทูลถามขึ้นอีกเป็นครั้งที่  ๓  ว่า

" จะโปรดให้พระนาคเสนมากับพระภิกษุสัก  ๑๐  รูป  ได้หรือไม่

 ? "<br />
พระเจ้ามิลินท์จึงตรัสว่า

 " เราพูดอย่างไม่ให้สงสัยแล้วว่า  พระนาคเสนต้องการจะมากับพระภิกษุเท่าใดจงมากับพระภิกษุเท่านั้น

 เราได้สั่งเป็นคำขาดลงไปแล้ว  เราไม่มีอาหารพอจะถวายพระภิกษุทั้งหลายหรือ

? "<br />
<br />
เมื่อตรัสอย่างนี้แล้ว  สัพพทินนอำมาตย์ก็เก้อ  ลำดับนั้น

 อำมาตย์ทั้ง  ๔  จึงพากันออกไปหาพระนาคเสน  กราบเรียนให้ทราบว่า

 " ข้าแต่พระผู้เป็นเจ้า  พระเจ้ามิลินท์ตรัสสั่งว่า

 พระผู้เป็นเจ้าต้องการจะเข้าไปในพระราชวังกับพระภิกษุเท่าใด

 ก็ขอให้เข้าไปได้เท่านั้นไม่มีกำหนด "<br />
<br />
<h3>
ปัญหาที่  ๔

ปัญหาของอันตกายอำมาตย์</h3>
เช้าวันหนึ่ง  พระนาคเสนก็นุ่งสบงทรงจีวรมือสะพายบาตร

 แล้วเข้าไปสู่สาคลนครกับพระภิกษุ  ๘  หมื่นองค์  เวลาเดินมาตามทางนั้น

 อันตกายอำมาตย์ถามขึ้นว่า

 " ข้าแต่พระนาคเสน  ท่านได้บอกไว้ว่าเราชื่อ  " นาคเสน

"  ดังนี้  แต่กล่าวว่าไม่มีสิ่งใดเป็นนาคเสน  ข้อนี้ข้าพเจ้ายังสงสัยอยู่

? "<br />
<br />
พระเถระจึงถามว่า

  " เธอเข้าใจว่า  มีอะไรเป็นนาคเสน  อยู่ในคำว่า  " นาคเสน

" อย่างนั้นหรือ ? "<br />
<br />
" ข้าพเจ้าเข้าใจว่า  ลมหายใจอันเข้าไปและออกมา  นี้แหละ..เป็นนาคเสน

"<br />
" ถ้าลมนั้นออกไปแล้วไม่กลับเข้ามา  ผู้นั้นจะเป็นอยู่ได้หรือ

? "<br />
" เป็นอยู่ไม่ได้  พระผู้เป็นเจ้า "<br />
<br />
<h3>
อุปมาพวกเป่าสังข์</h3>
" ถ้าอย่างนั้นเราขอถามว่า  ธรรมดาพวกเป่าสังข์  ย่อมพากันเป่าสังข์

 ลมของพวกเขากลับเข้าไปอีกหรือไม่ ? "<br />
" ไม่กลับ  พระผู้เป็นเจ้า "<br />
" ก็ถ้าอย่างนั้น  เพราะเหตุไรพวกนั้นจึงไม่ตาย  พวกช่างทองก็พากันเป่ากล้องประสานทอง

 ลมของเขากลับเข้าไปอีกหรือไม่ ? "<br />
" ไม่กลับเข้าไปอีก  พระผู้เป็นเจ้า "<br />
" พวกเป่าปี่ก็พากันเป่าปี่  ลมของพวกเขากลับเข้าไปอีกหรือไม่

? "<br />
" ไม่กลับ  พระผู้เป็นเจ้า "<br />
" ถ้าอย่างนั้น  เหตุไรพวกนั้นจึงไม่ตาย ? "<br />
" ข้าแต่พระผู้เป็นเจ้า  ข้าพเจ้าไม่อาจสนทนากับท่านได้แล้ว

 ขอท่านจงไขข้อความนั้นให้ข้าพเจ้าเข้าใจด้วยเถิด "<br />
<br />
พระเถระจึงแก้ไขว่า

  " อันลมหายใจออกหายใจเข้านั้น  ไม่ใช่เป็นสิ่งที่มีชีวิต

(คือคนและสัตว์)  แต่เป็น กายสังขาร  (คือเป็นเครื่องช่วยให้ชีวิตทรงอยู่)

 ต่างหาก "<br />
" ข้าแต่พระผู้เป็นเจ้า  กายสังขารตั้งอยู่ในอะไร ?

"<br />
" กายสังขารตั้งอยู่ใน  " ขันธ์ " (คือร่างกาย) "<br />
<br />
ครั้นได้ฟังดังนั้น  ก็มีจิตเลื่อมใสศรัทธาในพระพุทธศาสนา

 อันตกายอำมาตย์จึงได้ประกาศตนเป็นอุบาสก  ขอนับถือพระพุทธ

 พระธรรม  พระสงฆ์  เป็นที่พึ่ง  ดังนี้<br />
<br />
<h3>
ปัญหาที่  ๕

ถามเรื่องบรรพชา</h3>
ครั้งนั้น  พระนาคเสนเถระก็ได้เข้าไปสู่พระราชนิเวศน์ของพระเจ้ามิลินท์

 ขึ้นสู่ปราสาทแล้วนั่งลงบนอาสนะที่เขาจัดไว้ พระเจ้ามิลินท์ก็ทรงเลี้ยงดูพระภิกษุสงฆ์ด้วยพระองค์เอง

 เสร็จแล้วจึงถวายผ้าไตรจีวร

 ครั้งพระนาคเสนครองไตรจีวรแล้ว  พระเจ้ามิลินท์จึงตรัสขึ้นว่า

 " ขอให้พระผู้เป็นเจ้านาคเสน  จงนั่งอยู่ที่นี้กับพระภิกษุ

 ๑๐  รูป  พระภิกษุผู้เฒ่าผู้แก่นอกนั้น  ขอนิมนต์กลับไปก่อน

"<br />
<br />
เมื่อพระนาคเสนฉันภัตตาหารเช้าเสร็จแล้ว  พระเจ้ามิลินท์จึงตรัสขึ้นว่า

  " ข้าแต่พระนาคเสน  เราจะสนทนากันด้วยสิ่งใดดี ? "<br />
" ขอถวายพระพร  เราต้องการด้วยสิ่งที่เป็นประโยชน์ 

ขอจงสนทนาด้วยสิ่งที่เป็นประโยชน์เถิด "<br />
" ข้าแต่พระนาคเสน  บรรพชามีประโยชน์อย่างไร  อะไรเป็นประโยชน์สูงสุดของพระผู้เป็นเจ้า

? "<br />
" ขอถวายพระพร  บรรพชานี้เพื่อจะให้พ้นจากความทุกข์

 คือเกิด  แก่  เจ็บ  ตาย  ไม่มีการเวียนตายเวียนเกิดอีก

 การเข้าสู่พระนิพพานเป็นประโยชน์อย่างสูงสุดของอาตมา

"<br />
" ข้าแต่พระผู้เป็นเจ้า  บุคคลทั้งหลายบรรพชา  เพื่อทำให้แจ้งชึ่งพระนิพพานทั้งนั้น

? "<br />
<br />
<h3>
เหตุของผู้บวช</h3>
" ขอถวายพระพร  มหาบพิตรพระราชสมภาร  คนทั้งหลายไม่ใช่บวชเพื่อพระนิพพานด้วยกันทั้งสิ้น

 คือ  บางพวกก็บวชหนีราชภัย (พระราชาเบียดเบียนใช้สอย)

บางพวกก็บวชหนีโจรภัย  บางพวกก็บวชเพื่อคล้อยตามพระราชา

 บางพวกก็บวชเพื่อหนีหนี้สิน  บางพวกก็บวชเพื่อยศศักดิ์

 บางพวกก็บวชเพื่อเลี้ยงชีวีต  บางพวกก็บวชด้วยความกลัวภัย

บุคคลเหล่าใดบวชโดยชอบ  บุคคลเหล่านั้นชื่อว่า  บวชเพื่อพระนิพพาน

 ขอถวายพระพร "<br />
<br />
พระเจ้ามิลินท์ทรงซักถามต่อไปว่า

" ก็พระผู้เป็นเจ้าเล่า  บวชเพื่อพระนิพพานหรือ ? "<br />
พระเถระตอบว่า

" อาตมภาพบวชแต่ยังเป็นเด็ก  ยังไม่รู้เรื่องว่าบวชเพื่อพระนิพพานนี้

 ก็แต่ว่าอาตมาคิดว่า  พระสมณะที่เป็นศากยบุตรพุทธชิโนรสเหล่านี้เป็นบัณฑิต

 จักต้องให้อาตมภาพศึกษา  อาตมภาพได้รับการศึกษาแล้ว

 จึงรู้เห็นว่าบวชเพื่อพระนิพพานนี้ "<br />
" พระผู้เป็นเจ้า  แก้ถูกต้องดีแล้ว "<br />
<br />
<h3>
ปัญหาที่  ๖

ถามเรื่องปฏิสนธิ (เกิด)</h3>
พระเจ้ามิลินท์ตรัสถามว่า

  "  ข้าแต่พระนาคเสน  ผู้ที่ตายไปแล้วจะไม่กลับมาเกิดอีกมีหรือไม่

? "<br />
พระนาคเสนตอบว่า

   " คนบางจำพวกก็กลับมาเกิดอีก  บางจำพวกก็ไม่กลับมาเกิดอีก

"<br />
" ใครกลับมาเกิดอีก  ใครไม่กลับมาเกิดอีก ? "<br />
" ผู้มีกิเลส  ยังกลับมาเกิดอีก  ส่วนผู้ไม่มีกิเลส ไม่ต้องกลับมาเกิดอีก "<br />
" ก็พระผู้เป็นเจ้าเล่า  จะกลับมาเกิดอีกหรือไม่ ? "<br />
" ถ้าอาตมภาพยังมีอุปาทาน  คือการยึดถืออยู่  ก็จักกลับมาเกิด

 ถ้าอาตมภาพไม่มีการยึดถือแล้ว  ก็จักไม่กลับมาเกิดอีก

"<br />
" ถูกแล้ว  พระผู้เป็นเจ้า  "<br />
<br />
<h3>
ปัญหาที่ ๗

ถามเรื่องมนสิการ (การกำหนดจิต)</h3>
พระเจ้ามิลินท์ตรัสถามว่า

  " ข้าแต่พระนาคเสน  ผู้ใดไม่เกิดอีกผู้นั้นย่อมไม่เกิดอีกด้วยโยนิโสมนสิการ (คือการกำหนดจิตด้วยอุบายที่ชอบธรรม)

 ไม่ใช่หรือ ? "<br />
พระเถระตอบว่า

   " ขอถวายพระพร  บุคคลไม่เกิดอีกด้วยโยนิโสมนสิการ

  คือด้วย  ปัญญา   และด้วยกุศลธรรมอื่นๆ "<br />
" ข้าแต่พระผู้เป็นเจ้า  โยนิโสมนสิการกับปัญญา

 เป็นอันเดียวกันหรืออย่างไร ? "<br />
" ไม่ใช่อย่างเดียวกัน  คือ  โยนิโสมนสิการ  ก็อย่างหนึ่ง

 ปัญญา  ก็อย่างหนึ่ง  แพะ  แกะ  สัตว์เลี้ยง  กระบือ

 อุฐ  โค  ลา  เหล่าใดมีมนสิการ  แต่ปัญญาย่อมไม่มีแก่สัตว์เหล่านั้นขอถวายพระพร

"<br />
" ชอบแล้ว  พระนาคเสน "<br />
<br />
<h3>
ปัญหาที่  ๘

ถามลักษณะมนสิการ</h3>
พระเจ้ามิลินท์ตรัสถามต่อไปว่า

  " ข้าแต่พระนาคเสน  มนสิการ  มีลักษณะอย่างไร  ปัญญา

 มีลักษณะอย่างไร ? "<br />
พระนาคเสนตอบว่า

  " มหาราชะ  มนสิการมีความอุตสาหะเป็นลักษณะ  และมีการ

 ถือไว้เป็นลักษณะ  ส่วนปัญญามีการตัดเป็นลักษณะ

"<br />
" ข้าแต่พระผู้เป็นเจ้า  มนสิการมีการถือไว้เป็นลักษณะอย่างไร

 ปัญญามีการตัดเป็นลักษณะอย่างไร  ขอจงอุปมาให้แจ้งด้วย

? "<br />
<br />
<h3>
อุปมาคนเกี่ยวข้าว</h3>
" มหาบพิตรทรงรู้จักวิธีเกี่ยวข้าวบ้างไหม ? "<br />
" อ๋อ…รู้จัก  พระผู้เป็นเจ้า "<br />
" วิธีเกี่ยวข้าวนั้นคืออย่างไร ? "<br />
" ข้าแต่พระผู้เป็นเจ้า  คือคนจับกอข้าวด้วยมือข้างซ้าย

 แล้วเอาเคียวตัดให้ขาดด้วยมือข้างขวา "<br />
" มหาราชะ  ข้อนี้มีอุปมาฉันใด  คือ  พระโยคาวจรถือไว้ซึ่งมนสิการ  คือกิเลสอันมีในใจของตนแล้ว  ก็ตัดด้วยปัญญา

 ฉันนั้น

มนสิการมีลักษณะถือไว้

ปัญญามีลักษณะตัดอย่างนั้แหละขอถวายพระพร "<br />
" ถูกดีแล้ว  พระนาคเสน "<br />
<br />
อธิบาย

  คำว่ามนสิการมีลักษณะถือไว้  หมายถึงการกำหนดจิตพิจารณา

 ขันธ์  ๕  คือร่างกายว่ามีสภาพเป็นอย่างไร

  ส่วนปัญญามีลักษณะตัด   หมายถึงยอมรับนับถือกฏธรรมดาว่า

 ร่างกายมีสภาพเป็น  อนิจจัง  ทุกขัง  อนัตตา  ไม่ยึดถือว่า

 " เป็นเรา เป็นของเรา " ดังนี้<br />
<br />
<h3>
ปัญหาที่  ๙

ถามลักษณะศีล</h3>
พระเจ้ามิลินท์ตรัสถามว่า

 " ข้าแต่พระนาคเสน  พระผู้เป็นเจ้าได้กล่าวไว้ในข้อก่อน

 (ปัญหาที่  ๗)  ว่า  บุคคลไม่เกิดอีกด้วยได้กระทำกุศลธรรมเหล่าอื่นไว้  โยมยังไม่เข้าใจ  จึงขอถามว่า  ธรรมเหล่าไหน…เป็นกุศลธรรมเหล่านั้น

? "<br />
<br />
พระเถระตอบว่า

 " มหาราชะ  ศีล  ศรัทธา  วิริยะ  สติ  สมาธิ  ปัญญา

  เหล่านี้แหละ  เป็นกุศลธรรมเหล่านั้น "<br />
" ข้าแต่พระผู้เป็นเจ้า  ศีล  มีลักษณะอย่างไร ? "<br />
" มหาราชะ  ศีล  มีการเป็นที่ตั้ง   เป็นลักษณะ  คือศีลเป็นที่ตั้งแห่งกุศลธรรมทั้งปวงอันได้แก่

 อินทรีย์  พละ  โพชฌงค์  สติปัฏฐาน  สัมมัปปธาน  อิทธิบาท

 ฌาน  วิโมกข์  สมาธิ  สมาบัติ   กุศลธรรมทั้งปวงของผู้ตั้งอยู่ในศีลแล้วไม่เสื่อม

"<br />
" ขอพระผู้เป็นเจ้าโปรดอุปมา "<br />
<br />
<h3>
อุปมา  ๕  อย่าง</h3>
" มหาราชะ  อันต้นไม้ใบหญ้าทั้งสิ้น  ได้อาศัยแผ่นดิน

 ตั้งอยู่ในแผ่นดินแล้ว  จึงเจริญงอกงามขึ้นฉันใด  พระโยคาวจรได้อาศัยศีล

 ตั้งอยู่ในศีลแล้ว  จึงทำให้เกิด  อินทรีย์  ๕  คือ

 ศรัทธา  วิริยะ  สติ  สมาธิ  ปัญญา  ขึ้นได้ฉันนั้น

"<br />
" โปรดอุปมาให้ยิ่งขึ้นไป "<br />
" มหาราชะ  การงานทั้งสิ้นที่ทำบนบกต้องอาศัยแผ่นดินตั้งอยู่ในแผ่นดิน

 จึงทำได้ฉันใด  พระโยคาวจรก็อาศัยศีล  ตั้งอยู่ในศีล

 จึงทำให้เกิดอินทรีย์  ๕  ขึ้นได้ฉันนั้น "<br />
<br />
" โปรดอุปมาให้ยิ่งขึ้นไปอีก "<br />
" มหาราชะ  บุรุษที่เป็นนักกระโดดโลดเต้น  ประสงค์จะแสดงศิลปะ

 ก็ให้คนถากพื้นดินให้ปราศจากก้อนหินก้อนกรวด  ทำให้สม่ำเสมอดีแล้วจึงแสดงศิลปะบนพื้นดินนั้นได้ฉันใด  พระโยคาวจรก็อาศัยศีลตั้งอยู่ในศีลแล้ว

 จึงทำให้เกิดอินทรีย์  ๕  ขึ้นได้ฉันนั้น "<br />
" นิมนต์อุปมาให้ยิ่งขึ้นกว่านี้ "<br />
" มหาราชะ  นายช่างประสงค์จะสร้างเมืองให้ปราบพื้นที่จนหมดเสี้ยนหนามหลักตอ

 ทำพื้นที่ให้สม่ำเสมอดีแล้ว  จึงกะถนนต่างๆ  มีถนน

 ๔  แพร่ง  ๓  แพร่ง  เป็นต้น  ไว้ภายในกำแพง  แล้วจึงสร้างเมืองลงฉันใด

พระโยคาวจรก็อาศัยศีล  ตั้งอยู่ในศีลแล้ว  จึงทำให้เกิดอินทรีย์

 ๕  ขึ้นได้ฉันนั้น "<br />
<br />
" ขอจงอุปมาให้ยิ่งขึ้นกว่านี้อีก "<br />
" มหาราชะ  พลรบผู้เข้าสู่สงคราม  ตั้งมั่นอยู่ในพื้นที่อันเสมอดี

 กระทำพื้นที่ให้เสมอดีแล้ว  จึงกระทำสงคราม  ก็จักได้ชัยชนะใหญ่ในไม่ช้าฉันใด

 พระโยคาวจรก็อาศัยศีล  ตั้งอยู่ในศีลแล้ว  จึงทำอินทรีย์

 ๕  ให้เกิดได้ฉันนั้น

ข้อนี้  สมกับที่สมเด็จพระภควันต์บรมศาสดาตรัสไว้ว่า

" ภิกษุผู้มีความเพียรรู้จักรักษาตัว  มีปัญญาตั้งอยู่ในศีลแล้ว

 ทำจิตและปัญญาให้เกิดขึ้น  ย่อมสะสางซึ่งความรุงรังอันนี้ได้

ศีลนี้เป็นที่ตั้งแห่งกุศลธรรมทั้งหลายเหมือนกับพื้นธรณี

 อันเป็นที่อาศัยแห่งสัตว์ทั้งหลาย

ศีลนี้เป็นรากเหง้าในการทำกุศลให้เจริญขึ้น  ศีลนี้เป็นหัวหน้าในศาสนาขององค์สมเด็จพระชินสีห์ทั้งปวง

" กองศีลอันดี  ได้แก่  พระปาฏิโมกข์   ขอถวายพระพร "<br />
<br />
" ชอบแล้ว  พระนาคเสน "
<br />
<br />
<hr />
ขอขอบคุณ<wbr></wbr>ต้นฉบับ : www.<wbr></wbr>geocities<wbr></wbr>.com<wbr></wbr>/South<wbr></wbr>Beach<wbr></wbr>/Terrace<wbr></wbr>/4587/<wbr></wbr>milindl<wbr></wbr>.htm
<br><br>
สามารถดูแบบ online ได้ที่<br><a href="http://tripitaka-online.blogspot.com/" target="_blank">http://<wbr></wbr>tripitaka<wbr></wbr>-online.<wbr></wbr>blogspot<wbr></wbr>.com</a><br><br><br><br>
</body>
</html>
