<html>
<head>
<title>ธัมมโชติ - รวมคำถามคำตอบหมวดบทวิเคราะห์ (3)</title>
<meta content='width=device-width,initial-scale=1.0,minimum-scale=1.0,maximum-scale=1.0' name='viewport'/>
<meta http-equiv="Content-Type" content="text/html; ">
<link href="article.css" rel="stylesheet" type="text/css">

<style>
.gototop {
    padding: 5px 10px 2px 5px;
    border-radius: 7px 7px 0px 0px;
    position: fixed;
    z-index: 2;
    bottom: 0;
    right: 0;
    background-color: #b45f06;
    font-size: 20px;
    font-weight:500;
    color:blue;
    text-align: center;
    vertical-align: top;
    overflow-x: hidden;
}
.gototop a {
    color: #ffffff;
}
.mbutton {
    height:30px;
    border-radius: 5px;
    font-size:20px;
    font-weight:500;
    color:blue;
    text-align: center;
    vertical-align: top;
    overflow-y: hidden;
}
</style>
 
<script>
function resizeText(multiplier) {
  if (document.body.style.fontSize == "") {
    document.body.style.fontSize = "1.0em";
  }
  document.body.style.fontSize = parseFloat(document.body.style.fontSize) + (multiplier * 0.2) + "em";
}
</script>

<!doctype html public "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<style>
#displaybox {
	z-index: 10;
	background-color:#BB8D2F;
	position:fixed; top:5%; left:10%; width:80%; height:90%; text-align:right; color:#ffffff;color:#0F0;
}
#displaybox a:link {
    color: #ffffff;
}
#displaybox a:visited {
    color: #ffffff;
}
        .menus {
      margin:2%;
}      
</style>
<script>
var globalvar;
var thediv;
function clicker(mypage){
        globalvar=mypage;
	thediv=document.getElementById('displaybox');
	if(thediv.style.display == "none"){
		thediv.style.display = "";
		thediv.innerHTML = "<a href='#!' onclick='return clicker();'>X ปิด</a><br/><span class='menus'><object data="+mypage+" height='94%' width='96%'></object></span>";
	}else{
		thediv.style.display = "none";
		thediv.innerHTML = '';
	}
	return false;
}
function recall() {
    thediv.style.display = "none";
    clicker(globalvar);
}
</script>
<div id="displaybox" style="display: none;"></div>
</!doctype>

<div id="gotop" class="gototop">
<a href="#!" onClick="return clicker('../0-menu.html');"><button type='button' class='mbutton'>สารบัญ</button></a>
<a href="#!" onClick="resizeText(-1)"><button type='button' class='mbutton'><img alt="ลดขนาดอักษร" src="../picture/font2small.gif" title="ลดขนาดอักษร" /></button></a>
<a href="#!" onClick="resizeText(1)"><button type='button' class='mbutton'><img alt="เพิ่มขนาดอักษร" src="../picture/font2big.gif" title="เพิ่มขนาดอักษร" /></button></a>
<a href="#top"><button type='button' class='mbutton'>กลับด้านบน</button></a>
</div>

<noscript>
<div id="noscr" class="gototop" style="background-color: green; z-index: 3;">
<a href="../0-menu.html"  ><button type='button' class='mbutton'>สารบัญ</button></a>
<a href="#top"><button type='button' class='mbutton'>กลับด้านบน</button></a>
</div>
</noscript>
</head>

<body class="body">
<br />
<div class="subject"><h2>
รวมคำถามคำตอบหมวดบทวิเคราะห์ (3)</h2></div>
<br />
หน้านี้เป็นการรวมคำถามคำตอบหมวดบทวิเคราะห์ ที่มีผู้สนใจถามเข้ามา เป็นชุดที่ 3 นะครับ<br />
<br />
<hr />
<div class="subject">
<br /></div>
<h3>
  การช่วยเหลือเด็กพิเศษ</h3>
ผู้สนใจท่านหนึ่งได้เมล์มาถามปัญหาเกี่ยวกับเรื่องนี้ 
  ทางผู้ดำเนินการเห็นว่าน่าจะเป็นประโยชน์แก่ท่านอื่นๆ ด้วย จึงขออนุญาตนำมาลงเอาไว้ 
  ณ ที่นี้ ดังนี้ครับ<br />
<br />
<hr />
<span class="qa">คำถาม</span><br />
<br />
Subject: Re: thumma question 2<br />
<br />
เรียน คุณธัมมโชติ<br />
<br />
1. ผมจะหาซื้อ หาอ่านหนังสือที่เกี่ยวกับเรื่องของชวนะจิตได้ที่ไหนครับ และอยู่ในหมวดใดครับ<br />
<br />
2. ผมมีลูกชายคนที่ 2 จัดเป็นเด็กปัญญาอ่อน ผมควรทำอะไรบ้างครับ เพื่อช่วยเหลือให้เขารับวิบากในชาตินี้เป็นชาติสุดท้าย<br />
<br />
ขอขอบพระคุณล่วงหน้านะครับ<br />
<br />
<hr />
<span class="qa">ตอบ</span><br />
<br />
เรียน คุณ .....<br />
<br />
ขอบคุณครับที่ให้ความสนใจเว็บไซต์ ธัมมโชติ<br />
<br />
ขอตอบคำถามดังนี้นะครับ<br />
<ol>
<li> 
    หนังสือที่เกี่ยวกับเรื่องของชวนะจิตนั้นหาซื้อได้ที่วัดมหาธาตุ ท่าพระจันทร์ 
    ที่ตึกอภิธรรม (หรืออะไรทำนองนี้ ที่เขาเรียนอภิธรรมกันนะครับ) ซึ่งอยู่ข้างในวัด (ไม่ใช่ร้านหนังสือที่อยู่ข้างวัดนะครับ) 
    แต่ถ้าอยู่ต่างจังหวัดก็ลองถามวัดที่มีการสอนอภิธรรมดูนะครับ (ผมไม่ทราบว่าคุณ 
    ..... อยู่ที่ไหน)<br />
    <br />
    เป็นหนังสือเรียนของชั้น มัชฌิมอาภิธรรมิกะตรี (มัชฌิมะ-ตรี) ซึ่งเป็นชั้นที่ 
    4 ของหลักสูตรอภิธรรมบัณฑิตนะครับ แต่จะอ่านของชั้นนี้ให้เข้าใจก็คงต้องมีพื้นฐานจากชั้นก่อนหน้านั้นก่อนนะครับ คืออภิธรรมมีทั้งหมด 
    9 ระดับชั้น ตั้งแต่ จูฬ-ตรี, จูฬ-โท, จูฬ-เอก, มัชฌิม-ตรี, มัชฌิม-โท, มัชฌิม-เอก, 
    มหา-ตรี, มหา-โท, มหา-เอก<br />
    <br />
    ลองคุยกับคนขายดูก็แล้วกันนะครับว่าควรอ่านเล่มไหนเป็นพื้นฐานก่อนบ้าง ผมอ่านมาหลายปีแล้วจำรายละเอียดของแต่ละชั้นไม่ได้แล้วครับ ถ้ามีเวลามากพอก็ซื้อมาอ่านทั้ง 9 ชั้นเลยก็ได้ครับ จะเข้าใจเรื่องสภาวะจิตได้ดีขึ้น
    ผมอ่านจบ 9 ชั้นแล้วได้ข้อสรุปสั้นๆ ว่า "<span class="im1"><b>สัพเพ ธัมมา 
    อนัตตา</b></span>" ซึ่งผมคิดว่าเป็นพื้นฐานของธรรมะทั้งหมด รวมทั้งของธรรมชาติทั้งหมดด้วยครับ<br />
    <br />
    สำหรับในพระไตรปิฎกนั้นก็จะกระจัดกระจายอยู่ในพระอภิธรรมปิฎกนะครับ โดยเฉพาะในอภิธรรมปิฎก 
    เล่ม 1 ภาค 1-2 ธรรมสังคณี ซึ่งจะต้องจับความจากส่วนต่างๆ มาวิเคราะห์ และประมวลเอาเองครับ ไม่สะดวกเหมือนในหนังสือเรียน<br />
    <br />
    </li>
<li> 
    เรื่องลูกชายคนที่ 2 ที่จัดเป็นเด็กปัญญาอ่อนนั้น ก็คงต้องพยายามยกสภาวะจิตของเขาให้สูงที่สุดเท่าที่จะทำได้นะครับ เช่น ชักชวนให้เขาให้ทาน ฝึกให้เขาเป็นคนเอื้อเฟื้อเผื่อแผ่ไม่เห็นแก่ตัว ให้ไหว้พระสวดมนต์เป็นประจำ 
    รักษาศีลห้าให้บริสุทธิ์ ให้แผ่เมตตาอยู่เสมอ ให้นั่งสมาธิเท่าที่จะมีกำลังทำได้ 
    ฝึกให้เขาคิดโดยใช้เหตุผลให้ได้มากที่สุด ให้ฟังธรรมตามโอกาส ฯลฯ<br />
    <br />
    ทำให้เขารู้สึกอบอุ่นใจ พยายามหลีกเลี่ยงสถานการณ์ที่จะทำให้จิตใจเขาตกต่ำเศร้าหมองนะครับ และพยายามสอนให้เขามีสติ และปล่อยวางเมื่อพบกับเรื่องที่ไม่ดี ให้เขาเตรียมตัวเตรียมใจไว้รับเหตุการณ์ที่ไม่คาดฝันต่างๆ 
    เอาไว้ด้วยครับ สอนให้เขารู้ว่าธรรมดาของโลกเป็นเช่นนั้น มิเช่นนั้นแล้วเขาอาจจะทำใจไม่ได้เมื่อเหตุการณ์เหล่านั้นมาถึงก็เป็นได้ครับ<br />
    <br />
    บุญที่จะส่งผลให้เป็นผู้มีปัญญานั้นมีหลายอย่างครับ เช่น การบริจาคหนังสือหรือสิ่งประเทืองปัญญา 
    โดยเฉพาะหนังสือธรรมะและพระไตรปิฎก การฟังธรรม การอ่านหนังสือธรรมะ การสนทนาธรรม 
    การให้ธรรมะเป็นทาน การไม่ดูถูกผู้อื่นในเรื่องสติปัญญา การไม่เสพของมึนเมาอันทำให้ขาดสติ 
    การฝึกให้มีสติอยู่เสมอ การทำสมาธิ และที่สูงที่สุดก็คือการเจริญวิปัสสนานะครับ</li>
</ol>
ถ้ายังไม่กระจ่าง หรือมีข้อสงสัยอะไรอีก ก็เชิญถามมาได้ใหม่นะครับ ไม่ต้องเกรงใจ<br />
<br />
<div class="sign">
ธัมมโชติ</div>
<hr />
<br />
<h3>
    การเกิดดับของวิญญาณและการหลุดพ้น</h3>
ผู้สนใจท่านหนึ่งได้เมล์มาถามปัญหาเกี่ยวกับเรื่องนี้ 
    ทางผู้ดำเนินการเห็นว่าน่าจะเป็นประโยชน์แก่ท่านอื่นๆ ด้วย จึงขออนุญาตนำมาลงเอาไว้ 
    ณ ที่นี้ ดังนี้ครับ<br />
<br />
<hr />
<span class="qa">คำถาม</span><br />
<br />
Subject: ปัญหา<br />
<br />
เรียน คุณ ธัมมโชติ,<br />
<br />
ผมมีปัญหาเรียนถามดังนี้<br />
<ol>
<li>  
    ผมอ่านเรื่อง <span class="im2"><a href="gn015.html" target="_blank">เรื่องของการเกิดใหม่</a></span> (ในหมวด<span class="im2">ธรรมทั่วไป</span> 
    - ธัมมโชติ) ในเว็บ เขียนไว้ทำนองว่า วิญญาณ เกิดดับตลอดเวลา วิญญาณที่ไปเกิดก็เป็นวิญญาณใหม่ที่มีวิญญาณเก่าสืบทอดสภาวะ<br />
    <br />
    ถ้าเป็นเช่นนั้น การที่เราตั้งใจทำให้ใจเราหลุดพ้น ทำความดีในชาตินี้ ก็เพื่อให้วิญญาณใหม่ซึ่งไม่เกี่ยวข้องอะไรกับปัจจุบัน 
    ได้มีโอกาสหลุดพ้นในชาติต่อไปเช่นนั้นหรือ ถ้าเป็นเช่นนั้น เราไม่ควรยึดถือแม้แต่วิญญาณของเราในชาตินี้ว่าเป็นของเราใช่ไหมครับ<br />
    <br />
    </li>
<li> 
    จากข้อ 1. ทำให้คิดว่าท้ายที่สุดวิญญาณทุกดวงจะไปอยู่ที่จุดเดียวกันคือนิพพานหรือครับ 
    และถ้าเป็นเช่นนั้น วิญญาณเกิดมาเพืออะไรครับ</li>
</ol>
ขออภัยถ้าข้อความสับสนไปครับ ด้วยความเคารพและขอบพระคุณอย่างสูง<br />
<br />
<hr />
<span class="qa">ตอบ</span><br />
<br />
เรียน คุณ .....<br />
<br />
ขอบคุณครับที่ให้ความสนใจเว็บไซต์ ธัมมโชติ<br />
<br />
สำหรับคำถามที่ถามมานั้น ผมขอตอบดังนี้ครับ<br />
<ol>
<li> 
    วิญญาณมีการเกิดดับสืบทอดต่อเนื่องอย่างรวดเร็วตลอดเวลาครับ (ในเวลา 1 วินาที วิญญาณเกิดขึ้นแล้วดับไปสืบทอดกันนับครั้งไม่ถ้วน) 
    โดยวิญญาณที่เกิดภายหลังมีวิญญาณที่ดับไปก่อนหน้านั้นเป็นปัจจัยให้เกิดขึ้น ดังนั้นจึงกล่าวไม่ได้ว่าวิญญาณใหม่ไม่เกี่ยวข้องอะไรกับปัจจุบันนะครับ เพราะวิญญาณใหม่จะเป็นตัวสืบทอดสภาวะต่างๆ 
    ของวิญญาณที่ดับไปก่อนหน้านั้น จนเกือบเหมือนกับเป็นวิญญาณอันเดียวกัน โดยความเป็นจริงแล้วจะทำให้รู้สึกว่าเป็นวิญญาณเดียวกันเลยก็ว่าได้ครับ<br />
    <br />
    ดังนั้นการสร้างเหตุปัจจัยในปัจจุบันเพื่อความหลุดพ้นในอนาคตจึงเป็นสิ่งที่เป็นประโยชน์ 
    เพราะจะทำให้กระแสแห่งการเกิดดับของวิญญาณกระแสนี้พ้นจากทุกข์อย่างสิ้นเชิงได้ในอนาคตนะครับ ถ้าไม่เช่นนั้นแล้วก็จะต้องจมอยู่ในกองทุกข์จากความยึดมั่นถือมั่นไปอย่างไม่จบสิ้น<br />
    <br />
    และแน่นอนครับว่าโดยความจริงแล้ว <span class="im1">เราไม่ควรยึดถือสิ่งใดๆ 
    เลยว่าเป็นของเรา รวมทั้งวิญญาณในขณะปัจจุบันและในอดีตด้วยครับ</span> <span class="im2">เพราะไม่มีอะไรเลยที่เมื่อยึดมั่นถือมั่นแล้วจะไม่นำทุกข์มาให้ทั้งในอดีต 
    ปัจจุบัน และอนาคต</span><br />
    <br />
    </li>
<li> 
    สำหรับเรื่องที่ว่าท้ายที่สุดวิญญาณทุกดวงจะไปอยู่ที่จุดเดียวกันคือนิพพานหรือไม่นั้น 
    ผมระลึกไม่ได้ว่ามีกล่าวไว้ในพระไตรปิฎกหรือไม่นะครับ และอัธยาศัยของแต่ละคนก็ต่างกัน 
    ดังนั้นวิญญาณบางกระแสก็อาจจะมัวเพลิดเพลินกับโลกอยู่จนไม่สนใจพระนิพพานก็ได้นะครับ สิ่งที่จะสามารถสรุปได้ก็เพียงว่า <span class="im2">พระนิพพานเป็นจุดที่สมควรที่สุดสำหรับผู้ที่ต้องการพ้นจากกองทุกข์ทั้งปวงนะครับ</span><br />
    <br />
    ข้อที่ว่าวิญญาณเกิดมาเพื่ออะไรนั้น ก็ขอตอบว่าเกิดมาเพื่อสนองตัณหา (ความทะยานอยากนะครับ) 
    คือตอบสนองความยินดีพอใจ ความเพลิดเพลินในสิ่งต่างๆ เช่น ในรูปสวยๆ เสียงเพราะๆ 
    กลิ่นหอมๆ รสอร่อยๆ สัมผัสที่นุ่มนวลสบาย หรือแม้แต่ความเพลิดเพลินในสมาธิระดับต่างๆ 
    (เพราะถ้าสิ้นตัณหาทั้งปวงแล้ว ก็จะหมดเหตุปัจจัยให้วิญญาณในภพใหม่เกิดขึ้นอีกต่อไปนะครับ) 
    โดยมีอวิชชา (คือความไม่รู้ในทุกข์ ในเหตุแห่งทุกข์ ในความดับแห่งทุกข์ และในทางปฏิบัติเพื่อพ้นจากทุกข์อย่างสิ้นเชิง) 
    เป็นเครื่องห่อหุ้มปกคลุมจิตเอาไว้ ทำให้มืดมนต่อทางพ้นทุกข์ครับ</li>
</ol>
ถ้ายังไม่กระจ่าง หรือมีข้อสงสัยอะไรอีก ก็เชิญถามมาได้ใหม่นะครับ ไม่ต้องเกรงใจ<br />
<br />
<div class="sign">
ธัมมโชติ</div>
<hr />
<div class="subject">
<br /></div>
<h3>
  กะเทยกับการบรรลุธรรม</h3>
ผู้สนใจท่านหนึ่งได้ถามปัญหาเกี่ยวกับเรื่องนี้ 
  ทางผู้ดำเนินการเห็นว่าน่าจะเป็นประโยชน์แก่ท่านอื่นๆ ด้วย จึงขออนุญาตนำมาลงเอาไว้ 
  ณ ที่นี้ ดังนี้ครับ<br />
<br />
<hr />
<span class="qa">คำถาม</span><br />
<br />
ขอความเห็นจากคุณธัมมโชติที่มีต่อเพื่อนร่วมโลกที่เป็นเกย์ ในพระไตรปิฎกมีที่ไหนที่กล่าวถึงเรื่องนี้ไว้บ้าง 
  คุณธัมมโชตติคิดว่าโอกาสที่เขาจะบรรลุธรรมมีน้อยกว่าคนอื่นหรือไม่<br />
<br />
สงสัย <br />
<br />
<hr />
<span class="qa">ตอบ</span><br />
<br />
เรียน คุณสงสัย<br />
<br />
ขอบคุณครับที่ให้ความสนใจเว็บไซต์ ธัมมโชติ<br />
<br />
สำหรับคำถามที่ถามมานั้น ผมขอตอบดังนี้ครับ<br />
<ol>
<li>ในพระไตรปิฎกมีกล่าวถึงเรื่องนี้ไว้แต่เพียงว่าการเกิดเป็นกะเทยนั้นเป็นผลของกรรม คือ การคบชู้ภรรยาผู้อื่นครับ (ดูรายละเอียดได้ใน พระไตรปิฎกภาษาไทย ฉบับมหาจุฬาลงกรณราชวิทยาลัย เล่ม : ๒๘ หน้า : ๓๗๗ ข้อ : ๑๒๖๐)<br />
    <br />
    <span class="im1">เป็นที่น่าสังเกตว่า</span>ทุกวันนี้มีการผิดศีลข้อกาเมสุมิจฉาจาร 
    (การประพฤติผิดทางกาม) กันมากขึ้น ในขณะเดียวกันคนที่เป็นกะเทย รวมทั้งคนที่มีความผิดปรกติทางเพศอื่นๆ 
    ก็มีปรากฏให้เห็นกันมากขึ้นเช่นกันนะครับ<br />
    <br />
    </li>
<li>ในส่วนของอรรถกถา 
    (การอธิบายขยายความพระไตรปิฎก โดยอาจารย์สมัยหลังพุทธกาล เช่น พระพุทธโฆสะ ผู้รจนาคัมภีร์วิสุทธิมรรค 
    เมื่อ พ.ศ. 900 กว่า เป็นต้น) มีกล่าวเอาไว้ว่า<br />
    <br />
    ผู้ที่เป็นกะเทยนั้นปฏิสนธิด้วย<b>อุเบกขาสันติรณจิต</b> (อเหตุกมโนวิญญาณธาตุ ที่เป็นกุศลวิปากจิต) 
    เช่นเดียวกับคนที่เป็นบ้า เป็นใบ้ ตาบอด หูหนวก แต่กำเนิด ซึ่งปฏิสนธิจิตประเภทนี้เป็นประเภทที่แย่ที่สุดที่เกิดเป็นคนได้ครับ (ประเภทที่แย่กว่านี้จะเป็น<b>อกุศลวิปากจิต</b> ทำให้เกิดในอบายภูมิ คือ นรก เปรต อสุรกาย 
    และสัตว์เดรัจฉาน) คำว่าแย่ที่สุดนี้ไม่ได้หมายความว่าเป็นคนเลวนะครับ แต่หมายถึงคุณภาพของจิต คือกลุ่มของ<b>ปฏิสนธิจิต</b>ที่ดีที่สุดนั้นจิตจะประกอบด้วยเหตุ 3 ซึ่งเรียกว่า<b>ติเหตุกบุคคล</b> คือ<b>อโลภเหตุ</b> (ความไม่โลภ คือสภาพที่สละออก เช่น การให้ทานนะครับ) <b>อโทสเหตุ</b> (ความไม่โกรธ คือสภาพจิตที่มีเมตตา) <b>อโมหเหตุ</b> (ความไม่หลง คือมีปัญญา) กลุ่มของปฏิสนธิจิตที่อยู่ในระดับกลางจิตจะประกอบด้วยเหตุ 2 เรียกว่า<b>ทวิเหตุกบุคคล</b> คือมี<b>อโลภเหตุ</b>และ<b>อโทสเหตุ</b>เท่านั้น <b>ไม่มีอโมหะเหตุ</b>ครับ คนกลุ่มนี้จึงมีปัญญาน้อยกว่ากลุ่มแรกแต่ไม่ใช่ปัญญาอ่อนนะครับ สภาพร่างกายและจิตใจก็เป็นคนปกติธรรมดาทั่วไปครับ ส่วนกลุ่มที่แย่ที่สุดก็คือกลุ่ม<b>อเหตุกบุคคล</b>ซึ่งปฏิสนธิจิต<b>ไม่มีทั้งอโลภเหตุ อโทสเหตุ และอโมหเหตุ</b> จิตจึงมีกำลังอ่อน เมื่อจิตมีกำลังอ่อนจึงสร้างร่างกายได้ไม่สมบูรณ์ จึงเกิดเป็นคนพิการ บ้า ใบ้ บอด หนวกแต่กำเนิดครับ ซึ่งใน 3 กลุ่มนี้จะมีเฉพาะกลุ่มแรกคือติเหตุกบุคคลเท่านั้นครับที่สามารถได้ฌาน อภิญญา มรรคผลนิพพาน<br />
    <br />
    คนที่ปฏิสนธิด้วยจิตประเภทอเหตุกจิตนี้ ถ้าทำสมาธิก็จะไม่ได้ถึงขั้นฌาน ถ้าทำวิปัสสนาก็จะไม่ถึงขั้นบรรลุมรรคผล 
    คือจะได้เพียงแค่สมาธิ หรือวิปัสสนาปัญญาขั้นต้นๆ เท่านั้นครับ (แต่ก็จะเป็นเหตุปัจจัยที่ดีให้มีปฏิสนธิจิตที่ดีขึ้น 
    ในชาติต่อๆ ไปนะครับ)<br />
    <br />
    </li>
<li>สำหรับความเห็นส่วนตัวนั้นผมคิดว่าคนประเภทนี้จะมีความกดดันในใจสูง อันเนื่องมาจากความขัดแย้งภายในใจเพราะร่างกายและจิตใจไม่เหมาะสมกัน 
    และความกดดันที่มาจากสังคมรอบข้างนะครับ<br />
    <br />
    ความกดดันต่างๆ นี้ จะทำให้จิตใจไม่ปลอดโปร่ง ประณีต เบาสบายอย่างที่ควรจะเป็นนะครับ ซึ่งจะเป็นอุปสรรคอย่างมากต่อการทำสมาธิและเจริญวิปัสสนา เพราะสมาธิและวิปัสสนาปัญญาขั้นสูงจะเกิดขึ้นได้เมื่อจิตใจมีความปลอดโปร่ง 
    ประณีต เบาสบายตามสมควรครับ<br />
    <br />
    แต่ถ้านำเอาความทุกข์ ความกดดันเหล่านี้ รวมทั้งสภาวะต่างๆ ที่เป็นอยู่มาเป็นข้อมูลในการพิจารณาประกอบการเจริญวิปัสสนา 
    เพื่อให้เห็นทุกข์ เห็นโทษภัยของการเกิด เห็นความไม่อยู่ในอำนาจ ไม่เป็นไปตามใจปรารถนาของสิ่งต่างๆ 
    ก็จะเป็นประโยชน์แก่วิปัสสนาปัญญาได้เช่นกันครับ<br />
    <br />
    </li>
<li>ผมคิดว่าเราไม่ควรจะให้ความสำคัญกับเรื่องความยากง่ายในการบรรลุธรรม ของแต่ละคนให้มากนักนะครับ แต่ทุกคนควรจะทำความเพียรให้เต็มที่มากกว่า 
    เพราะไม่ว่ากับคนประเภทไหน ถ้ามีความเพียรที่ถูกทางแล้ว ความเพียรนั้นย่อมจะไม่สูญเปล่าอย่างแน่นอนครับ<br />
    <br />
    ถึงแม้คนที่ไม่สามารถบรรลุมรรคผลได้ในชาตินี้ ก็จะเป็นเหตุปัจจัยให้บรรลุได้ง่ายขึ้นในชาติต่อๆ 
    ไป และยังส่งผลให้เป็นผู้มีปัญญามากขึ้นทั้งในชาติปัจจุบัน และชาติต่อๆ ไปอีกด้วยครับ และอย่างน้อยความปลอดโปร่ง ประณีต เบาสบายของจิต การมีสุขภาพกายและใจที่ดีขึ้น 
    หน้าตาที่ผ่องใส อันเป็นผลมาจากความเพียรนั้นก็จะเป็นอานิสงส์ที่เห็นได้ในปัจจุบันอยู่แล้วครับ<br />
    <br />
    แต่ถ้ามัวแต่ท้อถอยหรือมัวแต่ประมาทอยู่ ชาตินี้ก็ไม่ได้รับอานิสงส์จากความเพียรใดๆ 
    และชาติต่อๆ ไป ก็อาจจะแย่ลงไปกว่าชาตินี้ก็เป็นได้นะครับ</li>
</ol>
<br />
<div class="sign">
ธัมมโชติ</div>
<hr />
<div class="subject">
<br /></div>
<h3>
  สัมภเวสี 
  และโอปปาติกะ</h3>
ผู้สนใจท่านหนึ่งได้เมล์มาถามปัญหาเกี่ยวกับเรื่องนี้ 
  ทางผู้ดำเนินการเห็นว่าน่าจะเป็นประโยชน์แก่ท่านอื่นๆ ด้วย จึงขออนุญาตนำมาลงเอาไว้ 
  ณ ที่นี้ ดังนี้ครับ<br />
<br />
<hr />
<span class="qa">คำถาม</span><br />
<br />
Subject: Thamma Question<br />
<br />
เรียน คุณธัมมโชติ<br />
<br />
สวัสดีครับ<br />
<br />
ขอเรียนถามปัญหาดังนี้นะครับ<br />
<br />
1. กรุณาอธิบายความหมายของ สัมภเวสี และ โอปปาติกะ ให้ทราบด้วยครับ<br />
2. และทั้ง สัมภเวสี และ โอปปาติกะ จัดอยู่ในภพภูมิใดของ 31 ภพภูมินี้ครับ<br />
<br />
ขอขอบพระคุณล่วงหน้าครับ<br />
<br />
<hr />
<span class="qa">ตอบ</span><br />
<br />
เรียน คุณ .....<br />
<br />
ขอบคุณครับที่ให้ความสนใจเว็บไซต์ ธัมมโชติ<br />
<br />
ขอตอบปัญหาดังนี้ครับ<br />
<ol>
<li> 
    <span class="im1"><b>สัมภเวสี</b></span> คือ สัตว์ผู้ยังแสวงหาที่เกิด ซึ่งได้แก่ปุถุชนและพระเสขะครับ (อริยบุคคลที่ยังไม่เป็นพระอรหันต์) ในทุกภพภูมิ ซึ่งเป็นผู้ที่ยังแสวงหาภพที่เกิดอีก 
    <span class="im2">สรุปง่ายๆ คือ ทุกชีวิตที่ยังต้องเกิดอีก</span>นั่นเองครับ 
    แต่คนไทยมักใช้ในความหมายว่าเป็นพวกเปรตซะมากกว่า<br />
    <br />
    <span class="im1"><b>โอปปาติกะ</b></span> คือ ผู้ที่ผุดเกิด คือเกิดแล้วโตทันที 
    ไม่ต้องเป็นไข่ หรือเป็นตัวอ่อนก่อน ไม่ต้องมีพ่อมีแม่ให้กำเนิดครับ (เพียงแต่มีตัณหาในภพ 
    ซึ่งเปรียบเสมือนเป็นแม่ผู้ให้กำเนิดเท่านั้น) เมื่อเกิดก็ปรากฏเป็นร่างกายขึ้นมาเลย 
    เมื่อตายก็ไม่มีซากเหลืออยู่ เช่น สัตว์นรก เปรตบางจำพวก อสุรกายบางจำพวก เทวดาบางจำพวกโดยเฉพาะเทวดาชั้นสูงๆ 
    ทั้งหลาย รูปภูมิ อรูปภูมิ แต่คนไทยมักใช้เรียกพวกที่เป็นกายทิพย์ทั้งหมดนะครับ ทั้งที่กายทิพย์บางพวกมีกำเนิดชนิดอื่น 
    เช่น อัณฑชะ ชลาพุชะ เป็นต้น<br />
    <br />
    (พวกกายทิพย์ในทุกกำเนิดมีชื่อเรียกรวมๆ ว่า<span class="im1"><b>อทิสสมานกาย</b></span> 
    คือเป็นกายละเอียด คนทั่วไปมองไม่เห็นครับ)<br />
    <br />
    <span class="im2">กำเนิดมี 4 ชนิด</span> คือ<br />
     
    <ul>
<li> 
        <span class="im1"><b>อัณฑชะ</b></span> เกิดในไข่ก่อนแล้วจึงฟักเป็นตัว เช่น 
        นก ไก่</li>
<li> 
        <span class="im1"><b>ชลาพุชะ</b></span> เกิดในครรภ์ เช่น มนุษย์ แมว สุนัข</li>
<li> 
        <span class="im1"><b>สังเสทชะ</b></span> เกิดในยางเหนียว ตรงนี้มักยกตัวอย่างกันว่าเป็นพวกหนอนที่เกิดในที่ชื้นแฉะ 
        ที่สกปรก (ซึ่งที่จริงเกิดจากไข่นะครับ) แต่ผมยังไม่ปักใจในส่วนนี้เพราะยังมีสิ่งมีชีวิตอีกหลายชนิดที่คนเรายังไม่รู้จัก 
        โดยเฉพาะในภพภูมิอื่น ซึ่งอาจเกิดจากยางเหนียวโดยตรงเลยก็ได้ สำหรับเวลานี้ผมคิดว่าน่าจะหมายถึง<b>การโคลนนิ่ง</b>มากกว่านะครับที่เป็นสังเสทชะที่คนสมัยนี้รู้จัก</li>
<li> 
        <span class="im1"><b>โอปปาติกะ</b></span> ผุดเกิด คือเกิดแล้วโตทันที<br />
        <br />
        </li>
</ul>
</li>
<li> 
    <span class="im1"><b>สัมภเวสี</b></span> อยู่ในแทบทุกภูมินะครับ ที่อาจจะยกเว้นก็คือ 
    อกนิฏฐาภูมิ ซึ่งเป็นชั้นสูงสุดของสุทธาวาสภูมิ 5 (สุทธาวาส เป็นภูมิที่มีเฉพาะอนาคามีบุคคลไปเกิดนะครับ) 
    ซึ่งผู้ที่เกิดในอกนิฏฐาภูมิทั้งหมดจะบรรลุเป็นพระอรหันต์และปรินิพพานในชาตินั้น 
    ดังนั้น ผู้ที่เกิดในภูมินี้ทุกคนจึงมีชีวิตเป็นชาติสุดท้ายนะครับ<br />
    <br />
    ผู้ที่เกิดในภูมินี้แล้วแต่ยังไม่เป็นพระอรหันต์ คือยังเป็นอนาคามีบุคคลอยู่ 
    ซึ่งเป็นที่แน่นอนว่าจะบรรลุเป็นพระอรหันต์ในชาตินี้แน่ๆ นั้น ผมไม่ทราบว่าจะเรียกว่าเป็นสัมภเวสีด้วยหรือไม่นะครับ<br />
    <br />
    ผู้ที่เกิดในสุทธาวาสภูมิที่ 1 - 4 นั้น อาจจะบรรลุเป็นพระอรหันต์ในชาตินั้นหรือไม่ก็ได้นะครับ ถ้าไม่บรรลุก็จะไม่เกิดซ้ำภูมิเดิม และไม่เกิดในภูมิที่ต่ำลงไป แต่จะเกิดในภูมิที่สูงขึ้นไปเรื่อยๆ 
    จนถึงอกนิฏฐาภูมินะครับ ดังนั้นอนาคามีบุคคลจึงเกิดอีกไม่เกิน 5 ชาติ เท่ากับจำนวนของชั้นสุทธาวาส (ดูรายละเอียดในเรื่อง<span class="im2"><a href="gn011.html" target="_blank">ภพภูมิในพระพุทธศาสนา</a></span> ในหมวด<span class="im2">ธรรมทั่วไป</span> 
    ประกอบนะครับ)<br />
    <br />
    <span class="im1">โอปปาติกะ</span> มีกระจายอยู่หลายภูมิครับ เช่น นรก เปรตบางพวก 
    อสุรกายบางพวก เดรัจฉานที่เป็นกายทิพย์บางพวก ว่ากันว่ามนุษย์ยุคต้นๆ ก็เป็นโอปปาติกะ 
    เทวดาชั้นต่ำบางจำพวก เทวดาชั้นสูงทั้งหมด รูปภูมิ อรูปภูมิ</li>
</ol>
ถ้ายังไม่กระจ่าง หรือมีข้อสงสัยอะไรอีก ก็เชิญถามมาได้ใหม่นะครับ ไม่ต้องเกรงใจ<br />
<br />
<div class="sign">
ธัมมโชติ</div>
<hr />
<div class="subject">
<br /></div>
<h3>
  การสิ้นสุดของอกุศลวิบาก</h3>
ผู้สนใจท่านหนึ่งได้เมล์มาถามปัญหาเกี่ยวกับเรื่องนี้ 
  ทางผู้ดำเนินการเห็นว่าน่าจะเป็นประโยชน์แก่ท่านอื่นๆ ด้วย จึงขออนุญาตนำมาลงเอาไว้ 
  ณ ที่นี้ ดังนี้ครับ<br />
<br />
<hr />
<span class="qa">คำถาม</span><br />
<br />
Subject: Thamma Question<br />
<br />
เรียน คุณธัมมโชติ<br />
<br />
สวัสดีครับ ขอเรียนถามปัญหาดังนี้นะครับ<br />
<br />
การที่อกุศลกรรมกำลังให้ผลเป็นวิบากอยู่ และมีกุศลกรรมที่เคยทำไว้อย่างมาก มาตัดรอนอกุศลกรรมไป 
  หมายความว่า อกุศลกรรมที่ให้ผลเป็นวิบากอยู่จะถูกยุติลงเพียงแค่นั้น ไม่ต้องชดใช้ต่อ 
  ใช่หรือไม่ครับ<br />
<br />
ขอขอบพระคุณล่วงหน้าครับ<br />
<br />
<hr />
<span class="qa">ตอบ</span><br />
<br />
เรียน คุณ .....<br />
<br />
ขอบคุณครับที่ให้ความสนใจเว็บไซต์ ธัมมโชติ<br />
<br />
ขอตอบปัญหาดังนี้ครับ<br />
<br />
อกุศลกรรมที่ยังให้ผลเป็นวิบากไม่สมบูรณ์จะยุติลงไปอย่างสิ้นเชิงและถาวรได้ก็ในขณะปรินิพพานของพระอรหันต์เท่านั้นครับ 
  แม้พระอรหันต์ที่ยังมีชีวิตอยู่ก็ยังหนีผลของกรรมไม่พ้น วิบากที่ยังเหลืออยู่นั้นจะรอให้ผลในโอกาสต่อๆ 
  ไปครับ ซึ่งจะให้ผลอย่างเต็มที่จนรับรู้ได้ชัดเจน หรือจะให้ผลทีละเล็กละน้อยจนแทบไม่รู้สึก 
  เพราะมีกรรมดีอื่นๆ มาชดเชยก็ได้<br />
<br />
เช่น กรรมที่หนักจนทำให้เกิดในนรกนั้น ครั้นกรรมดีมาตัดรอนทำให้พ้นจากนรกนั้น ไปเกิดในภพภูมิที่สูงขึ้น 
  แต่เศษของกรรมที่เหลืออยู่ก็ยังตามมาส่งผลได้อีกนะครับ เช่นกรรมจากการเป็นชู้กับภรรยาผู้อื่นที่ทำไว้หนักจนตกนรก 
  พอพ้นจากนรกไปเกิดเป็นสัตว์เดรัจฉาน เศษของกรรมก็จะทำให้ถูกตอน หรือทำให้ลูกอัณฑะเน่าจนเป็นหมัน 
  พอพ้นจากเดรัจฉานไปเกิดเป็นมนุษย์ เศษของกรรมที่เหลือก็จะทำให้เป็นกะเทย เป็นต้น 
  เรื่องนี้มีในพระไตรปิฎกด้วยครับ (ดูรายละเอียดได้ใน พระไตรปิฎกภาษาไทย ฉบับมหาจุฬาลงกรณราชวิทยาลัย เล่ม : ๒๘ หน้า : ๓๗๗ ข้อ : ๑๒๖๐)<br />
<br />
ถ้ายังไม่กระจ่าง หรือมีข้อสงสัยอะไรอีก ก็เชิญถามมาได้ใหม่นะครับ ไม่ต้องเกรงใจ<br />
<br />
<div class="sign">
ธัมมโชติ</div>
<br /><br /><br />
<br><br>
สามารถดูแบบ online ได้ที่<br><a href="http://tripitaka-online.blogspot.com/" target="_blank">http://<wbr></wbr>tripitaka<wbr></wbr>-online.<wbr></wbr>blogspot<wbr></wbr>.com</a><br><br><br><br>
</body>
</html>
