<html>
<head>
<meta content='width=device-width,initial-scale=1.0,minimum-scale=1.0,maximum-scale=1.0' name='viewport'/>
<title>ธัมมโชติ - มิลินทปัญหา ตอนที่ 3</title>
<meta http-equiv="Content-Type" content="text/html; ">
<link href="article.css" rel="stylesheet" type="text/css">

<style>
.gototop {
    padding: 5px 10px 2px 5px;
    border-radius: 7px 7px 0px 0px;
    position: fixed;
    z-index: 2;
    bottom: 0;
    right: 0;
    background-color: #b45f06;
    font-size: 20px;
    font-weight:500;
    color:blue;
    text-align: center;
    vertical-align: top;
    overflow-x: hidden;
}
.gototop a {
    color: #ffffff;
}
.mbutton {
    height:30px;
    border-radius: 5px;
    font-size:20px;
    font-weight:500;
    color:blue;
    text-align: center;
    vertical-align: top;
    overflow-y: hidden;
}
</style>
 
<script>
function resizeText(multiplier) {
  if (document.body.style.fontSize == "") {
    document.body.style.fontSize = "1.0em";
  }
  document.body.style.fontSize = parseFloat(document.body.style.fontSize) + (multiplier * 0.2) + "em";
}
</script>

<!doctype html public "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<style>
#displaybox {
	z-index: 10;
	background-color:#BB8D2F;
	position:fixed; top:5%; left:10%; width:80%; height:90%; text-align:right; color:#ffffff;color:#0F0;
}
#displaybox a:link {
    color: #ffffff;
}
#displaybox a:visited {
    color: #ffffff;
}
        .menus {
      margin:2%;
}      
</style>
<script>
var globalvar;
var thediv;
function clicker(mypage){
        globalvar=mypage;
	thediv=document.getElementById('displaybox');
	if(thediv.style.display == "none"){
		thediv.style.display = "";
		thediv.innerHTML = "<a href='#!' onclick='return clicker();'>X ปิด</a><br/><span class='menus'><object data="+mypage+" height='94%' width='96%'></object></span>";
	}else{
		thediv.style.display = "none";
		thediv.innerHTML = '';
	}
	return false;
}
function recall() {
    thediv.style.display = "none";
    clicker(globalvar);
}
</script>
<div id="displaybox" style="display: none;"></div>
</!doctype>

<div id="gotop" class="gototop">
<a href="#!" onClick="return clicker('../0-menu.html');"><button type='button' class='mbutton'>สารบัญ</button></a>
<a href="#!" onClick="resizeText(-1)"><button type='button' class='mbutton'><img alt="ลดขนาดอักษร" src="../picture/font2small.gif" title="ลดขนาดอักษร" /></button></a>
<a href="#!" onClick="resizeText(1)"><button type='button' class='mbutton'><img alt="เพิ่มขนาดอักษร" src="../picture/font2big.gif" title="เพิ่มขนาดอักษร" /></button></a>
<a href="#top"><button type='button' class='mbutton'>กลับด้านบน</button></a>
</div>

<noscript>
<div id="noscr" class="gototop" style="background-color: green; z-index: 3;">
<a href="../0-menu.html"  ><button type='button' class='mbutton'>สารบัญ</button></a>
<a href="#top"><button type='button' class='mbutton'>กลับด้านบน</button></a>
</div>
</noscript>
</head>

<body class="body">
<div class="tmc">
มิลินทปัญหา ตอนที่ 3 : พระนาคเสนไปศึกษาพระไตรปิฏกกับพระธรรมรักขิต, พระนาคเสนสำเร็จพระอรหันต์, พระเจ้ามิลินท์เสด็จไปถามปัญหาพระอายุบาล, พระนาคเสนไปถึงอสงไขยบริเวณ, พระเจ้ามิลินท์เสด็จไปหาพระนาคเสน </div>
<br />
<h3 align="CENTER">
ตอนที่ ๓</h3>
<h3 align="CENTER">
พระนาคเสนไปศึกษาพระไตรปิฏกกับพระธรรมรักขิต </h3>
<br />
ในคราวนั้นมีเศรษฐีชาวเมืองปาตลีบุตรคนหนึ่ง  ได้เดินทางมาค้าขายตามชนบททั้งหลาย ครั้นขายของแล้วก็บรรทุกสินค้าใหญ่น้อยลงในเกวียน  ๕๐๐ เล่ม  ออกเดินทางกลับเมืองปาตลีบุตรได้เห็นพระนาคเสนออกเดินทางไป จึงให้หยุดเกวียนไว้   แล้วเข้าไปกราบนมัสการไต่ถามว่า        “ พระคุณเจัาจะไปไหนขอรับ ? ”<br />
พระนาคเสนตอบว่า        “ อาตมาจะไปเมืองปาตลีบุตร ”<br />
เศรษฐีได้ฟังดังนั้นก็ดีใจจึงกล่าวว่า        “ ถ้าอย่างนั้นนิมนต์ไปกับโยมเถิดจะสะดวกดี “<br />
“ ดีแล้ว  คหบดี ”<br />
<br />
ลำดับนั้น  เศรษฐีจึงจัดอาหารถวาย เวลาฉันเสร็จแล้วเศรษฐีจึงถามว่า        “ พระคุณเจ้าชื่ออะไรขอรับ ”<br />
“ อาตมาชื่อนาคเสน ”<br />
“ ท่านรู้พระพุทธวจนะหรือ ? ”<br />
“ อาตมารู้เฉพาะอภิธรรม ”<br />
“ เป็นลาภอันดีของโยมแล้ว  โยมก็ได้เรียนอภิธรรม  ท่านก็รู้อภิธรรม ขอท่านจงแสดงอภิธรรมให้โยมฟังสักหน่อย ”<br />
<br />
เมื่อพระนาคเสนแสดงอภิธรรมจบลงเศรษฐีก็ได้สำเร็จพระโสดาบัน แล้วพากันออกเดินทางต่อไป  ครั้งไปถึงที่ใกล้เมืองปาตลีบุตร เศรษฐีจึงกล่าวว่า        “ ข้าแต่พระนาคเสน  ทางนั้นเป็นทางไปสู่อโศการาม  พระผู้เป็นเจ้าจงไปทางนี้เถิดแต่ทว่าอย่าเพิ่งไปก่อน ขอนิมนต์ให้พรแก่โยมสักอย่างหนึ่งเถิด ”<br />
<br />
พระนาคเสนตอบว่า        “ อาตมาเป็นบรรพชิต  จักให้พรอะไรได้ ”<br />
“ พรใดที่สมควรแก่สมณะ  ขอท่านจงให้พรนั้น ”<br />
“ ถ้ากระนั้นโยมจงรับเอาพร  คือการกุศล  อย่าประมาทลืมตนในการกุศล พรอันนี้มีผลโดยสุจริต ”<br />
<br />
ขณะนั้นเศรษฐีจึงถวายผ้ากัมพลพร้อมกับบอกว่า        “ ขอท่านจงกรุณารับกัมพลอันยาว  ๑๖  ศอก  กว้าง  ๘ ศอก  ของโยมนั้นไปนุ่งห่มเถิด ”<br />
<br />
พระนาคเสนจึงรับเอาผ้านั้นไว้  ส่วนว่าเศรษฐีถวายนมัสการแล้ว จึงกราบลามาสู่ปาตลีบุตรนคร        ส่วนพระนาคเสนก็ออกเดินทางไปสู่สำนักพระธรรมรักขิตที่อโศการาม  กราบไหว้แล้วจึงเรียนว่า        “ ขอท่านได้โปรดสอนพระพุทธวจนะให้กระผมด้วยเถิดครับ”<br />
<br />
<h3>
ศึกษาร่วมกับภิกษุชาวลังกา</h3>
ในคราวนั้น  ยังมีภิกษุรูปหนึ่งชื่อว่าพระติสสทัตตะ ได้เรียนพระพุทธวจนะเป็นภาษาสิงหล  ในเมืองลังกาจบแล้วปรารถนาจะเรียนพระพุทธวจนะอันเป็นภาษามคธ จึงโดยสารสำเภามาสู่สำนักพระธรรมรักขิตนี้  เมื่อกราบไหว้แล้วจึงกล่าวว่า        “ กระผมมาจากที่ไกล  ขอท่านจงบอกพระพุทธวจนะให้แก่กระผมด้วยเถิด”<br />
<br />
“ เธอกับพระติสสทัตตะควรเรียนพระพุทธวจนะด้วยกัน  จะได้เป็นเพื่อนสาธยายด้วยกัน อย่าร้อนใจไปเลย ”<br />
พระนาคเสนจึงกล่าวว่า        “ กระผมมิอาจที่จะเรียนพระพุทธวจนะพร้อมกันด้วยคำภาษาสิงหลได้ ด้วยพระติสสทัตตะนี้เจรจาเป็นภาษาสิงหล ”<br />
<br />
เป็นคำถามว่าเหตุไฉนเมื่อพระอาจารย์ว่าจะให้พระติสสทัตตะกับพระนาคเสนเรียนพระพุทธวจนะพร้อมกัน พระนาคเสนนั้นว่าไม่เรียนพร้อมกัน  ด้วยพระติสสทัตตะกล่าวคำภาษาสิงหล (อันเป็นภาษาชาวลังกา)        แก้ความนั้นว่า    พระนาคเสนเข้าใจว่าอาจารย์คงจะบอกพระพุทธวจนะเป็นภาษาสิงหล ด้วยภาษาสิงหลนี้เป็นคำวิเศษกลัวว่าชาวประเทศสาคลราชธานีจะไม่เข้าใจ พระนาคเสนนั้นตั้งใจจะเรียนพระพุทธวจนะที่จะให้เข้าใจของชาวสาคลนคร มีพระเจ้ามิลินท์เป็นประธาน<br />
<br />
พระธรรมรักขิตจึงบอกขึ้นอีกเป็นครั้งที่  ๒  ว่า        “ เธอจงเรียนพร้อมกับพระติสสทัตตะเพราะพระติสสทัตตะเป็นบัณฑิต ไม่ใช่ผู้ไม่รู้จักภาษา ”<br />
<br />
พระนาคเสนจึงคิดได้ว่าอาจารย์คงไม่บอกเป็นภาษาสิงหลดอก อาจจะบอกเป็นภาษามคธ  เราผิดเสียแล้ว  จะต้องขอโทษพระติสสทัตตะ        เมื่อพระนาคเสนคิดได้อย่างนั้น  จึงกราบขอโทษแล้วเริ่มเรียนพระพุทธวจนะพร้อมกัน  โดยเรียนอยู่  ๓  เดือนก็จบพระไตรปิฏก  ซักซ้อมอีก ๓  เดือนก็ชำนาญ<br />
<br />
<h3>
พระนาคเสนสำเร็จพระอรหันต์</h3>
ฝ่ายพระธรรมรักขิตเห็นพระนาคเสนยังเป็นปุถุชนอยู่  จึงมีเถรวาจาเป็นทางจะให้รู้โดยคำอุปมาว่า        “ นี่แน่ะ  นาคเสน  ธรรมดาว่านายโคบาลได้แต่เลี้ยงโค ไม่ได้รู้รสแห่งนมโค  มีแต่ผู้อื่นได้ดื่มรสแห่งนมโคฉันใด ปุถุชนที่หนาแน่นไปด้วยกิเลส ถึงแม้จะทรงพระไตรปิฏก  ก็มิได้รู้รสแห่งสามัญผลคือมรรคผลอันควรแก่สมณะ เปรียบเหมือนกับนายโคบาล  ที่รับจ้างเลี้ยงโคและรีดนมโคขาย แต่มิได้เคยลิ้มชิมรสแห่งนมโคฉันนั้น ”<br />
<br />
พระนาคเสนได้ฟังคำเช่นนั้นก็เข้าใจ  จึงมีวาจาว่า “ คำสั่งสอนของท่านเท่านี้พอแล้วขอรับ ”<br />
<br />
ท่านกล่าวเพียงเท่านี้แล้วก็ลามาสู่อาวาส  ต่อมาก็ได้พยายามเจริญสมถะและวิปัสสนากรรมฐาน ไม่ช้าก็ได้สำเร็จพระอรหันต์  พร้อมด้วยปฏิสัมภิทาญาณ ในเวลากลางคืนอันเป็นวันที่พระธรรมขิตให้นัยนั้นเอง<br />
<br />
ในขณะที่พระนาคเสนสำเร็จพระอรหันต์นั้น  ได้เกิดเหตุอัศจรรย์ แผ่นดินอันใหญ่นี้ก็บันลือลั่นหวั่นไหว  ทั้งมหาสมุทรสาครก็ตีฟองนองละลอก ยอดภูเขาก็โอนอ่อนโยกคลอนไปมา เทวดาอินทร์พรหมทั้งหลายก็ตบมือสาธุการ ห่าฝนทิพยจุณจันทน์และดอกไม้ทิพย์  ก็ตกลงมาบูชาในกาลนั้น<br />
<br />
<h3>
พระอรหันต์ให้ทูตไปตามพระนาคเสน</h3>
เมื่อพระนาคเสนได้สำเร็จพระอรหันต์แล้ว  พระอรหันต์ ๑๐๐  โกฏิก็ไปประชุมกันที่ถ้ำรักขิตเลณะในภูเขาหิมพานต์ แล้วส่งฑูตไปตามพระนาคเสน        เมื่อพระนาคเสนทราบแล้ว  ก็หายวับจากอโศการาม   มาปรากฏข้างหน้าพระอรหันต์ ๑๐๐  โกฏิ  ที่ถ้ำรักขิตเลณะในภูเขาเขาหิมพานต์  กราบไหว้พระอรหันต์ทั้งหลายแล้วจึงถามว่า        “ เพราะเหตุไรขอรับ  จึงให้ฑูตไปตามกระผมมา ? ”<br />
<br />
พระอรหันต์ผู้เป็นหัวหน้าตอบว่า        “ เป็นเพราะมิลินทราชาเบียดเบียนพวกเราด้วยการไต่ถามปัญหา เธอจงไปทรมานมิลินทราชานั้นเถิด ”<br />
<br />
พระนาคเสนจึงเรียนว่า        “ อย่าว่าแต่มิลินทราชาเลย บรรดาพระราชาในชมพูทวีปทั้งสิ้น ที่มีปัญหาเหมือนมิลินทราชานี้  จะซักถามปัญหาตื้นลึกประการใด กระผมจะแก้ให้สิ้นสงสัย  ให้มีพระทัยยินดีด้วยการแก้ปัญหา ขอพระเถรเจ้าทั้งหลายจงไปสู่สาคลนคร  ด้วยความไม่สะดุ้งกลัวเถิด”<br />
<br />
<h3>
พระเจ้ามิลินท์เสด็จไปถามปัญหาพระอายุบาล</h3>
ในคราวนั้น  ยังมีพระมหาเถระองค์หนึ่งมีชื่อว่าพระอายุบาล ท่านเป็นผู้ชำนาญในนิกายทั้ง  ๕  (ฑีฆนิกาย  มัชฌิมนิกาย สังยุตตนิกาย  อังคุตตนิกาย  ขุททกนิกาย) ได้อาศัยอยู่ที่อสงไขยบริเวณ        ฝ่ายพระเจ้ามิลินท์ทรงดำริว่า  ราตรีนี้ดีมาก  เราควรจะไปหาสมณพราหมณ์ เจ้าหมู่เจ้าคณะคณาจารย์ใดดีหนอ  ใครหนอจะสามารถสนทนากับเราได้ ใครหนอจะสามารถตัดความสงสัยของเราได้ ทรงดำริแล้วก็โปรดมีพระราชโองการตรัสถาม<br />
<br />
พวกราชบริพารโยนกทั้ง  ๕๐๐  ก็กราบทูลว่า        “ มีพระเถระอยู่องค์หนึ่งชื่อว่าพระอายุบาล  ท่านเป็นผู้ทรงพระไตรปิฏก ได้ศึกษาเล่าเรียนมาก  มีการแสดงธรรมวิจิตรมีปฏิภาณดี ชำนาญในนิกายทั้ง  ๕   อยู่ที่อสงไขยบริเวณ  ขอมหาราชเจ้าจงเสด็จไปถามปัญหาต่อพระอายุบาลเถิด พระเจ้าข้า ”<br />
<br />
“ ถ้าอย่างนั้นขอจงไปแจ้งให้พระผู้เป็นเจ้าทราบก่อน”<br />
<br />
ลำดับนั้น  เนมิตติยอำมาตย์จึงใช้ให้คนไปแจ้งแก่พระอายุบาลว่า พระเจ้ามิลินท์จะเสด็จมาหา<br />
พระอายุบาลตอบว่า  เชิญเสด็จมาเถิด<br />
<br />
ต่อจากนั้นพระเจ้ามิลินท์พร้อมกับหมู่โยนกเสนา  ๕๐๐ ก็เสด็จขึ้นรถไปที่อสงไขยบริเวณ   เมื่อไปถึงจึงตรัสสั่งให้หยุดรถทรงไว้ เสด็จไปด้วยพระบาทเปล่าเข้าสู่สำนักพระอายุบาล  นมัสการแล้วกระทำปฏิสันถารโอภาปราศรัยกันไปมา จึงมีพระราชดำรัสตรัสถามว่า        “ ข้าแต่พระอายุบาล  บรรพชามีประโยชน์อย่างไร  อะไรเป็นประโยชน์เยี่ยมของท่าน? ”<br />
<br />
พระอายุบาลตอบว่า        “ ขอถวายพระพร  มหาบพิตรพระราชสมภาร  การบรรพชามีประโยชน์เพื่อจะได้ประพฤติธรรม ประพฤติความสงบ  อันจะทำให้เกิดประโยชน์สุขแก่เทพยดาและมนุษย์ทั้หลาย”<br />
<br />
“ข้าแต่พระผู้เป็นเจ้า  คฤหัสถ์ผู้ประพฤติธรรม  ประพฤติความสงบ จะมีคุณวิเศษบ้างหรือไม่?”<br />
<br />
<h3>
จำนวนคฤหัสถ์ผู้ได้มรรคผล</h3>
“ ขอถวายพระพร  คฤหัสถ์ที่ประกอบไปด้วยความเลื่อมใสในคุณพระรัตนตรัยทรงศีล ๕  หรือศีล  ๘  ไว้มั่นคง  ให้ท่านและภาวนาอุตส่าห์ฟังธรรม ก็จัดว่าประพฤติให้เป็นประโยชน์เป็นผลแก่ตนเอง        ดังตัวอย่างเมื่อครั้งองค์สมเด็จพระทศพลยังทรงพระชนม์อยู่ พระองค์ได้เสด็จไปยังเมืองพาราณสี  โปรดประทานธรรมเทศนาพระธรรมจักรกัปปวัตนสูตรแก่ปัญจวัคคีย์ในป่าอิสิปตนมิคทายวัน        ครั้งจบลงแล้วพรหมทั้ง  ๑๘  โกฏิได้สำเร็จมรรคผล  เป็นพระอริยบุคคลในพระพุทธศาสนา พรหมทั้งหลายล้วนแต่เป็นคฤหัสถ์ทั้งนั้น  จะได้อุปสมบทบรรพชาหามิได้        ในคราวที่พระพุทธองค์ทรงแสดง เวสสันดรชาดก  ขทิรังคชาดก ราหุโลวาทสูตร และทรงแสดงธรรมที่ประตูสังกัสสนครมีผู้สำเร็จมรรคผลประมาณ ๒๐ โกฏิ  คนทั้งหลายนั้น  กับเทพยดาและพรหมทุกชั้น ล้วนแต่เป็นคฤหัสถ์ทั้งนั้น  ไม่ใช่บรรพชิตเลย”<br />
<br />
<h3>
กรรมของพระที่ถือธุดงค์</h3>
เมื่อพระอายุบาลแก้ไขดังนี้  พระเจ้ามิลินท์จึงตรัสว่า        “ ข้าแต่ท่านอายุบาล  ถ้าอย่างนั้นบรรพชาก็ไม่มีประโยชน์อะไร พวกสมณะทั้งหลายที่เป็นศากยบุตรพุทธชิโนรส  ที่ได้บรรพชารักษาธุดงค์ต่างๆ  ทำให้ลำบากกายใจนั้นล้วนเป็นด้วยผลแห่งบาปกรรมในปางก่อนทั้งนั้น นี่แน่ะ  ท่านอายุบาล  พวกพระที่ถือ “ เอกา ”<br />
ฉันจังหันหนเดียว แต่ชาติก่อนเป็นโจรเที่ยวปล้นชาวบ้าน  ไปแย่งชิงอาหารเขาครั้นชาตินี้เล่าผลกรรมนั้นดลจิตใจให้ฉันหนเดียว ดูบรรพชานี้ไม่มีผล  ถึงจะรักษาศีลรักษาตบะ  รักษาพรหมจรรย์ ก็ไม่มีผลอันใด ประการหนึ่งเล่าพวกที่ถือธุดงค์ “ อัพโพกาส ” คืออยู่ในกลางแจ้งนั้น เมื่อชาติก่อนต้องได้เป็นพวกปล้นบ้านเผาเรือนชาตินี้จึงไม่มีที่กินที่อยู่ ส่วนพวกถือ  “ เนสัชชิกธุดงค์ ” คือถือไม่นอนเป็นกิจวัตร ได้แต่เดิน  ยืน  นั่ง  เท่านั้น  พวกนั้นต้องเป็นโจรปล้นคนเดินทางไว้เมื่อชาติก่อน จับคนเดินทางได้แล้วก็ผูกมัดให้นั่งจับเจ่าอยู่เท่านั้นโยมคิดดูซึ่งธุงดค์นี้ไม่มีผล  จะเป็นศีล  จะเป็นตบะ จะเป็นพรหมจรรย์ก็หามิได้  ก็จะบรรพชารักษาธุดงค์ไปเพื่ออะไร ปฏิบัติในเพศคฤหัสถ์ก็ได้มรรคผลเหมือนกัน  เป็นคฤหัสถ์อยู่มิดีกว่าหรือ พระผู้เป็นเจ้า ? ”<br />
<br />
เมื่อพระเจ้ามิลินท์ตรัสอย่างนี้  พระอายุบาลก็ขี้คร้านที่จะตอบจึงนั่งนิ่งไป มิได้ถวายพระพรโต้ตอบต่อข้อปัญหานั้น<br />
<br />
พวกโยนก  ๕๐๐  จึงกราบทูลขึ้นว่า“ ข้าแต่มหาราชเจ้า  พระภิกษุองค์นี้เป็นนักปราชญ์  ได้สดับเล่าเรียนมาก แต่ไม่แกล้วกล้าที่จะวิสัชนา  จึงมิได้โต้ตอบต่อคำถามของพระองค์”<br />
<br />
พระเจ้ามิลินท์ได้ฟังคำข้าราชบริพารทูลเฉลยก็หาสนใจไม่ ทอดพระเนตรดูแต่พระอายุบาล  เห็นพระอายุบาลนิ่งอยู่ก็ทรงพระสรวล (หัวเราะ)  พร้อมกับตบพระหัตถ์ตรัสเย้ยว่า “ ชมพูทวีปว่างเปล่าเสียแล้ว  ไม่มีสมณพราหมณ์  เจ้าหมู่เจ้าคณะ คณาจารย์ใดๆ อาจสนทนากับเราได้  อาจแก้ความสงสัยของเราได้เลย เห็นทีจะสิ้นสุดครั้งนี้แล้วหนอ… ”<br />
<br />
ฝ่ายหมู่โยนกได้ฟังก็มิได้ตอบคำสนองพระราชโองการ   ส่วนพระอายุบาลได้เห็นอาการของพระเจ้ามิลินท์อย่างนั้น จึงคิดว่าเราเป็นสมณะไม่สมควรทะเลาะโต้เถียงกับใคร ที่จริงปัญหานี้จะวิสัชนาให้ฟังอีกก็ได้แต่เป็นเพราะพระราชาถามปัญหาที่ไม่ควรถาม คิดอย่างนี้แล้ว  จึงเก็บอาสนะลุกไปเสีย<br />
<br />
หลังจากพระเจ้ามิลินท์เสด็จเข้าสู่พระนครแล้ว  จึงทรงดำริว่า  จะต้องมีภิกษุองค์ใดองค์หนึ่งอาจสนทนากับเราได้อย่างไม่สงสัย จึงตรัสถามเนมิตติยอำมาตย์ขึ้นอีกว่า “ นี่แน่ะ  เนมิตติยะ  ภิกษุผู้จะโต้ตอบกับเราได้  ยังมีอยู่อีกหรือไม่? ”<br />
<br />
<h3>
กิตติศัพท์ของพระนาคเสน</h3>
ในคราวนั้น  พระนาคเสนผู้ห้อมล้อมด้วยหมู่สมณะ  ผู้เป็นเจ้าหมู่เจ้าคณะคณาจารย์  เป็นผู้มีชื่อเสียงปรากฏ  มียศบริวารชำนาญในพระไตรปิฎก สำเร็จไตรเพท  มีความรู้แตกฉาน  มีอาคมพร้อม  สำเร็จปฏิสัมภิทาญาณ ทรงไว้ซึ่งพระปริยัติธรรมในศาสนาขององค์สมเด็จพระบรมศาสดาอันประกอบด้วยองค์ ๙  ถึงแล้วซึ่งบารมีญาณ        เป็นผู้ไม่หวั่นไหวต่อเหตุการณ์ทั้งปวงเหมือนกับพญาเขาสิเนรุราช องอาจดั่งราชสีห์  มีใจสงบระงับเป็นอันดี  มีปรีชาญาณล้ำเลิศ ย่ำยีเสียซึ่งถ้อยคำอันเป็นปฏิปักษ์แก่พระพุทธศาสนาได้อย่างเด็ดขาด        เป็นผู้ฉลาดในอุบายแนะนำ  ชำนาญในอรรถธรรมทั้งปวง  ไม่มีผู้ต่อสู้ ไม่มีผู้กั้นกางได้  ไม่มีผู้ล่วงเกินได้  ละเสียซึ่งสิ่งที่เป็นข้าศึกทั้งปวง กระทำซึ่งแสงสว่างให้เกิด  กำจัดเสียซึ่งความมืด        เป็นผู้มีถ้อยคำประเสริฐ  แตกฉานในอรรถ  ธรรม  นิรุตติ ปฏิภาณ  ล่วงลุถึงซึ่งบารมีญาณ  มีปรีชาญาณเปรียบดังลูกคลื่นในท้องมหาสมุทร เป็นผู้สูงสุดกว่าหมู่คณะทั้งหลาย  ล่วงรู้ลัทธิของหมู่คณะที่ไม่ดีทั้งหลาย ย่ำยี่เสียซึ่งลัทธิเดียร์ถีย์ทั้งปวง        เป็นผู้ฉลาดเฉียงแหลมแกล้วกล้าสามารถ  มากไปด้วยความสุขกายสบายใจเป็นผู้ทำสงฆ์ให้งดงาม เป็นพระอรหันต์ผู้ล้ำเลิศ  เป็นที่สักการบูชาของพุทธบริษัทั้งสี่        เป็นผู้ที่จะแสดงบาลี  อรรถกถา  อันทำให้เกิดความเลื่อมใสแก่บัณฑิตทั้งหลายผู้มีความรู้ ผู้ประกาศคำสั่งสอนขององค์สมเด็จพระชินวรเจ้า  อันประกอบด้วยองค์ ๙  ผู้จะเชิดชูซึ่งแก้วอันประเสริฐในพระพุทธศาสนาให้ปรากฏ        เป็นผู้จะยกขึ้นซึ่งเครื่องบูชาพระธรรมผู้จะตั้งขึ้นซึ่งยอดพระธรรม ผู้จะยกขึ้นซึ่งธงชัยคือพระธรรมผู้จะเป่าสังข์คือพระธรรม ผู้จะตีกลองคือพระธรรมให้นฤนาท  ผู้จะดีดกระจับปี่สีซอ โทน  รำมะนา  ดนตรี  อันได้แก่อริยสัจ  ๔        เป็นผู้ที่จะบันลือเสียงดังพญาช้าง  พญาอุสุภราช  พญาราชสีห์ ผู้จะทำให้โลกเอิบอิ่มด้วยห่าฝนอันใหญ่  คือพระธรรมให้พิลึกกึกก้อง เรืองรองดังสายฟ้าด้วยญาณปรีชา<br />
<br />
<h3>
พระนาคเสนไปถึงอสงไขยบริเวณ</h3>
เมื่อพระนาคเสนได้กราบลาพระอรหันต์  ๑๐๐  โกฏิแล้ว ก็ได้จาริกไปตามคามนิคมชนบท  เทศน์โปรดประชาชนทั้งหลายโดยลำดับ ก็บรรลุถึงซึ่งสาคลนครอันเป็นที่ประทับของพระเจ้ามิลินท์ ผู้เป็นปิ่นแห่งโยนก        พระผู้เป็นเจ้าเข้าอาศัยอยู่ในอสงไขยบริเวณ  อันเป็นที่อยู่แห่งพระอายุบาลในกาลนั้น<br />
<br />
เพราะฉะนั้น  พระโบราณาจารย์ทั้งหลายจึงกล่าวไว้ว่า        พระนาคเสนเถระผู้เป็นพหูสูต  มีการแสดงธรรมประเสริฐ มีสติปัญญาสุขุมคัมภีรภาพ  แกล้วกล้าสามารถในที่ประชุมชนฉลาดในเหตุผลทั้งปวง มีปฏิภาณว่องไวหาผู้เปรียบมิได้  ทรงไว้ซึ่งพระไตรปิฏกอันประเสริฐ มีหมู่พระภิกษุสงฆ์ล้วนแต่ทรงพระไตรปิฏกห้อมล้อมเป็นบริวาร ได้ไปถึงอสงไขยบริเวณ  แล้วพักอยู่ในที่นั้น        พระนาคเสนเถระนั้น  ห้อมล้อมด้วยพระภิกษุสงฆ์ผู้ทรงคุณธรรม เที่ยงตรงดังตาชั่ง  ไม่หวั่นไหวต่อสิ่งใด  เหมือนกับพญาไกรสรราชสีห์ในป่าใหญ่ฉะนั้น  พระนาคเสนนั้นเป็นผู้มีปัญญาลึกซึ้ง  มีความฉลาดรอบคอบในสิ่งที่ควรและไม่ควรทั้งปวงเป็นผู้ประกาศซึ่งอรรถธรรมอันล้ำเลิศ มีคุณธรรมปรากฏไปในชมพูทวีปทั้งสิ้น  เป็นพหูสูตทรงพระไตรปิฏก ไม่มีผู้เสมอเหมือนดังนี้<br />
<br />
<h3>
พระเจ้ามิลินท์ได้ยินชื่อทรงตกพระทัยกลัว</h3>
ในคราวนั้น  เทวมันติอำมาตย์ก็ได้ฟังข่าวเล่าลือ  ซึ่งเกียรติคุณของพระนาคเสนดังแสดงมา จึงกราบทูลพระเจ้ามิลินท์ว่า        “ ขอได้โปรดก่อนเถิดมหาราชเจ้า  บัดนี้มีข่าวเล่าลือว่า มีพระภิกษุองค์หนึ่งชื่อว่านาคเสน  เป็นผู้แสดงธรรมอันวิเศษ มีสติปัญญาเฉียบแหลม  แกล้วกล้าสามารถในที่ทั้งปวงเป็นผู้สดับเล่าเรียนมาก  มีถ้อยคำไพเราะเสนาะโสต  มีปฏิภาณดี แตกฉานในอรรถ  ธรรม  นิรุตติ  ปฏิภาณ  ถึงซึ่งบารมีญาณ ไม่มีเทพยดาอินทร์พรหม  ผู้ใดผู้หนึ่งจะสู้ได้  ไม่ต้องกล่าวถึงมนุษย์ พระเจ้าข้า ”<br />
<br />
เมื่อพระเจ้ามิลินท์ได้ทรงสดับคำว่า “ พระนาคเสน ” เท่านี้ก็ตกพระทัยกลัว  มีพระโลมาลุกชันขึ้นทันที  พระบาทท้าวเธอจึงตรัสถามเทวมันติยอำมาตย์ว่า “ เวลานี้พระนาคเสนอยู่ที่ไหน  เราใคร่เห็น  ขอให้พระนาคเสนทราบ? ”<br />
<br />
เทวมันติยอำมาตย์จึงใช้ให้ทูตไปแจ้งแก่พระนาคเสนว่า พระเจ้ามิลินท์มีพระราชประสงค์จะพบเห็น  เมื่อทูตไปแจ้งแก่พระเถระแล้ว พระเถระจึงตอบว่า  ถ้าอย่างนั้นขอจงเสด็จมาเถิด<br />
<br />
<h3>
พระเจ้ามิลินท์เสด็จไปหาพระนาคเสน</h3>
ลำดับนั้น  พระเจ้ามิลินท์ก็ห้อมล้อมด้วยข้าราชบริพาชาวโยนก ๕๐๐ เสด็จขึ้นทรงรถพระที่นั่ง  พรั่งพร้อมด้วยพลนิกายเป็นอันมากเสด็จไปหาพระนาคเสนที่อสงไขยบริเวณ        คราวนั้น  พระนาคเสนกับพระภิกษุ  ๘  หมื่นองค์  ได้นั่งพักอยู่ที่โรงกลมกว้างใหญ่ พอพระเจ้ามิลินท์ได้ทอดพระเนตรเห็นแต่ไกล  จึงตรัสถามขึ้นว่า        “ บริวารเป็นอันมากนั้นของใคร ? ”<br />
<br />
เทวมันติยะทูลตอบว่า        “ บริวารเป็นอันมากนั้น  เป็นบริวารของพระนาคเสน  พระเจ้าข้า”<br />
<br />
พอพระเจ้ามิลินท์ได้แลเห็นพระนาคเสนแต่ที่ไกลเท่านั้น ก็เกิดความสะดุ้งกลัว  หวาดหวั่นในพระทัย  มีพระโลมชาติชูชัน (ขนลุก)  เสียแล้ว        คราวนั้น  พระเจ้ามิลินท์ทรงสะดุ้งตกพระทัยยิ่งนักหนา อุปมาดังพญาช้างถูกห้อมล้อมด้วยดาบและขอ  และเหมือนกับนาคถูกครุฑห้อมล้อมไว้ เหมือนกับสุนัขจิ้งจอกที่ถูกงูเหลือมล้อมไว้  เหมือนกับหมีถูกฝูงกระบือป่าห้อมล้อม        เหมือนกับคนถูกพญานาคไล่ติดตามเหมือนกับหมู่เนื้อถูกเสือเหลืองไล่ติดตาม เหมือนกับงูมาพบหมองู เหมือนกับหนูมาพบแมว  เหมือนกับปีศาจมาพบหมอผี เหมือนกับพระจันทรเทพบุตรตกอยู่ในปากราหู        เหมือนกับนกอยู่ในกรง เหมือนกับปลาอยู่ในลอบในไซ  เหมือนกับบุรุษที่ตกเข้าไปในป่าสัตว์ร้าย เหมือนกับยักษ์ทำผิดต่อท้าวเวสสุวัณ  เหมือนกับเทพบุตรผู้จะสิ้นอายุรู้ว่าตัวจะจุติ สุดที่จะกลัวตัวสั่นฉันใด  พระเจ้ามิลินท์ทอดพระเนตรเห็นพระนาคเสนแต่ไกล ให้รู้สึกหวาดกลัวอยู่ในพระทัยฉันนั้น<br />
<br />
แต่พระบาทท้าวเธอทรงนึกว่า  อย่าให้ผู้ใดผู้หนึ่งดูถูกเราได้เลย จึงได้ทรงแข็งพระทัยตรัสขึ้นว่า        “ นี่แน่ะ  เทวมันติยะ  เธออย่าได้บอกพระนาคเสนให้แก่เราเลยว่าเป็นองค์ใด เราจะให้รู้จักพระนาคเสนเอง ”<br />
<br />
เทวมันติยะอำมาตย์จึงกราบทูลว่า        “  ขอได้โปรดทรงทราบเองเถิดพระเจ้าข้า ”<br />
<br />
ในคราวนั้น  พระนาคเสนเถระได้นั่งอยู่ในท่ามกลางของพระภิกษุ ๘  หมื่นองค์  คือ  นั่งอยู่ข้างหน้าของพระภิกษุ  ๔ หมื่นองค์ที่มีพรรษาอ่อนกว่า  แต่นั่งอยู่ข้างหลังของพระภิกษุผู้แก่กว่าอีก ๔  หมื่นองค์        ฝ่ายพระเจ้ามิลินท์ก็ทอดพระเนตรดูไปทั้งข้างหน้า  ข้างหลัง ท่ามกลางของภิกษุสงฆ์ทั้งปวง  ก็ได้เห็นพระนาคเสนนั่งอยู่ท่ามกลางพระภิกษุสงฆ์ มีกิริยาองอาจดังราชสีห์  จึงทรงทราบว่าองค์นั้นแหละเป็นพระนาคเสน จึงตรัสถามขึ้นว่า        “  เทวมันติยะ  องค์นั่งในท่ามกลางนั้น หรือ..เป็นพระนาคเสน? ”<br />
<br />
เทวมันติยะกราบทูลว่า        “ ถูกแล้วพระเจ้าข้า  พระองค์ทรงทราบ  พระนาคเสนได้ดีแล้ว”<br />
<br />
พระเจ้ามิลินท์ก็ทรงดีพระทัยว่า   เรารู้จักพระนาคเสนด้วยตนเอง แต่พอพระบาทท้าวเธอแลเห็นพระนาคเสนเท่านั้น  ก็เกิดความกลัว ความหวาดหวั่น  มีพระโลมชาติชูชัน        เพราะฉะนั้นพระโบราณาจารย์ทั้งหลายจึงกล่าวไว้ว่า        พระเจ้ามิลินท์ได้ทอดพระเนตรเห็นพระนาคเสน  ผู้สมบูรณ์ด้วยจรณธรรม ผู้ได้ฝึกฝนอบรมมาเป็นอันดีแล้ว   จึงตรัสขึ้นว่า        “ เราได้พบเห็นสมณพราหมณ์และบัณฑิตมาเป็นอันมาก  ได้สนทนากับคนทั้งหลายมาเป็นอันมากแล้วไม่เคยมีความสะดุ้งกลัวเหมือนในวันนี้เลย  วันนี้ความปราชัยพ่ายแพ้จักต้องมีแก่เราเป็นแน่ไม่สงสัย ชัยชนะจักมีแก่พระนาคเสนแน่  เพราะจิตใจของเราไม่ตั้งอยู่เป็นปกติเหมือนแต่ก่อนเลย”<br />
<br />
ดังนี้จบเรื่องเบื้องต้น
<br />
<br />
<hr />
ขอขอบคุณ<wbr></wbr>ต้นฉบับ : www.<wbr></wbr>geocities<wbr></wbr>.com<wbr></wbr>/South<wbr></wbr>Beach<wbr></wbr>/Terrace<wbr></wbr>/4587/<wbr></wbr>milindl<wbr></wbr>.htm
<br><br>
สามารถดูแบบ online ได้ที่<br><a href="http://tripitaka-online.blogspot.com/" target="_blank">http://<wbr></wbr>tripitaka<wbr></wbr>-online.<wbr></wbr>blogspot<wbr></wbr>.com</a><br><br><br><br>
</body>
</html>
