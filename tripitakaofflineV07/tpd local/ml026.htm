<html>
<head>
<meta content='width=device-width,initial-scale=1.0,minimum-scale=1.0,maximum-scale=1.0' name='viewport'/>
<title>ธัมมโชติ - มิลินทปัญหา ตอนที่ 26</title>
<meta http-equiv="Content-Type" content="text/html; ">
<link href="article.css" rel="stylesheet" type="text/css">

<style>
.gototop {
    padding: 5px 10px 2px 5px;
    border-radius: 7px 7px 0px 0px;
    position: fixed;
    z-index: 2;
    bottom: 0;
    right: 0;
    background-color: #b45f06;
    font-size: 20px;
    font-weight:500;
    color:blue;
    text-align: center;
    vertical-align: top;
    overflow-x: hidden;
}
.gototop a {
    color: #ffffff;
}
.mbutton {
    height:30px;
    border-radius: 5px;
    font-size:20px;
    font-weight:500;
    color:blue;
    text-align: center;
    vertical-align: top;
    overflow-y: hidden;
}
</style>
 
<script>
function resizeText(multiplier) {
  if (document.body.style.fontSize == "") {
    document.body.style.fontSize = "1.0em";
  }
  document.body.style.fontSize = parseFloat(document.body.style.fontSize) + (multiplier * 0.2) + "em";
}
</script>

<!doctype html public "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<style>
#displaybox {
	z-index: 10;
	background-color:#BB8D2F;
	position:fixed; top:5%; left:10%; width:80%; height:90%; text-align:right; color:#ffffff;color:#0F0;
}
#displaybox a:link {
    color: #ffffff;
}
#displaybox a:visited {
    color: #ffffff;
}
        .menus {
      margin:2%;
}      
</style>
<script>
var globalvar;
var thediv;
function clicker(mypage){
        globalvar=mypage;
	thediv=document.getElementById('displaybox');
	if(thediv.style.display == "none"){
		thediv.style.display = "";
		thediv.innerHTML = "<a href='#!' onclick='return clicker();'>X ปิด</a><br/><span class='menus'><object data="+mypage+" height='94%' width='96%'></object></span>";
	}else{
		thediv.style.display = "none";
		thediv.innerHTML = '';
	}
	return false;
}
function recall() {
    thediv.style.display = "none";
    clicker(globalvar);
}
</script>
<div id="displaybox" style="display: none;"></div>
</!doctype>

<div id="gotop" class="gototop">
<a href="#!" onClick="return clicker('../0-menu.html');"><button type='button' class='mbutton'>สารบัญ</button></a>
<a href="#!" onClick="resizeText(-1)"><button type='button' class='mbutton'><img alt="ลดขนาดอักษร" src="../picture/font2small.gif" title="ลดขนาดอักษร" /></button></a>
<a href="#!" onClick="resizeText(1)"><button type='button' class='mbutton'><img alt="เพิ่มขนาดอักษร" src="../picture/font2big.gif" title="เพิ่มขนาดอักษร" /></button></a>
<a href="#top"><button type='button' class='mbutton'>กลับด้านบน</button></a>
</div>

<noscript>
<div id="noscr" class="gototop" style="background-color: green; z-index: 3;">
<a href="../0-menu.html"  ><button type='button' class='mbutton'>สารบัญ</button></a>
<a href="#top"><button type='button' class='mbutton'>กลับด้านบน</button></a>
</div>
</noscript>
</head>

<body class="body">
<div class="tmc">
มิลินทปัญหา ตอนที่ 26 : เมณฑกปัญหา วรรคที่ ๕ ปัญหาที่ ๕ ถามถึงความเสมอกันและไม่เสมอกันแห่งกุศลและอกุศล, ปัญหาที่ ๖ ถามเกี่ยวกับนางอมราเทวีของมโหสถ, ปัญหาที่ ๗ ถามถึงความไม่กลัวแห่งพระขีณาสพ, ปัญหาที่ ๘ ถามคุณและโทษแห่งสันถวไมตรีและเรื่องพระพุทธเจ้าทรงกระทำให้เกิดทาง, วรรคที่ ๖ ปัญหาที่ ๑ ถามถึงโทษแห่งปฏิปทา, ปัญหาที่ ๒ ถามถึงธรรมที่ไม่ให้เนิ่นช้า </div>
<br />
<h3 align="CENTER">
ตอนที่  ๒๖</h3>
<h3 align="CENTER">
ปัญหาที่  ๕ ถามถึงความเสมอกันและไม่เสมอกันแห่งกุศลและอกุศล</h3>
<br />
พระเจ้ามิลินท์ตรัสถามว่า “ ข้าแต่พระนาคเสน  วิบากของบุคคลทั้งสอง  คือผู้ทำกุศลกับทำอกุศล มีผลเสมอกันหรือต่างกันอย่างไร ? ”<br />
พระนาคเสนตอบว่า “ ขอถวายพระพร  ต่างกัน  คือกุศลมีสุขเป็นผล  ทำให้ไปเกิดในสวรรค์ อกุศลมีทุกข์เป็นผล  ทำให้ไปเกิดในนรก ”<br />
พระเจ้ามิลินท์จึงตรัสต่อไปว่า “ ข้าแต่พระนาคเสน  มีคำกล่าวไว้ว่าพระเทวทัตมีแต่ดำอย่างเดียว ประกอบด้วยความดำอย่างเดียว  ส่วนพระโพธิสัตว์มีแต่ขาวอย่างเดียว ประกอบด้วยของขาวอย่างเดียว แต่มีกล่าวไว้อีกว่าพระเทวทัตเสมอกันกับพระโพธิสัตว์ ด้วยยศและพรรคพวกในชาติในนั้นๆ  ก็มี  ยิ่งกว่าก็มี อย่างเช่นคราวหนึ่ง  พระเทวทัตได้เกิดเป็นบุตรปุโรหิตของพระเจ้าพาราณสี พระโพธิสัตว์ได้เกิดในตระกูลเทหยากเยื่อ  แต่เป็นผู้มีวิชา ร่ายวิชาให้เกิดผลมะม่วงได้นอกฤดูกาล เป็นอันว่าคราวนั้นพระโพธิสัตว์ต่ำกว่าพระเทวทัตด้วยชาติตระกูล ในคราวหนึ่งพระเทวทัตเกิดเป็นพระเจ้าแผ่นดิน  พระโพธิสัตว์เกิดเป็นช้างของพระเจ้าแผ่นดินองค์นั้น อีกเรื่องหนึ่งพระเทวทัตเกิดเป็นมนุษย์  พระโพธิสัตว์เกิดเป็นวานร  อีกเรื่องหนึ่งพระโพธิสัตวเกิดเป็นพญาช้างฉัททันต์ พระเทวทัตเกิดเป็นนายพรานฆ่าพญาช้างฉัททันต์นั้นเสีย อีกเรื่องหนึ่งพระเทวทัตเกิดเป็นพรานป่าพระโพธิสัตว์เกิดเป็นนกกระทา อีกเรื่องหนึ่งพระเทวทัตเกิดเป็น  “พระเจ้ากาสี” ที่พันธุมตีนครพระโพธิสัตว์เกิดเป็น  “ขันติวาทีฤาษี” ถูกพระเจ้ากาสีให้ตัดมือตัดเท้าเสีย  เรื่องเหล่านี้ชี้ให้เห็นว่าพระเทวทัตยิ่งกว่าพระโพธิสัตว์ด้วยชาติ  ตระกูล  ยศ ศักดิ์  บริวารก็มี  และยังมีอีกหลายเรื่อง เช่นเรื่องพระเทวทัตเกิดเป็นชีเปลือย  ชื่อว่า  “โกรัมภิกะ” พระโพธิสัตว์เกิดเป็นพญานาคชื่อว่า  “ปันทรกะ” อีกคราวหนึ่งพระเทวทัตเกิดเป็น “ชฎิลดาบส” พระโพธิสัตว์เกิดเป็นสุกรใหญ่ อีกชาติหนึ่งพระเทวทัตเกิดเป็นพระราชาผู้ทรงพระนามว่า “อุปริปราช” ผู้เที่ยวไปในอากาศได้พระโพธิสัตว์เกิดเป็น “กบิลพราหมณ์ราชครู” อีกชาติหนึ่งพระเทวทัตเกิดเป็นมนุษย์ชื่อว่า  “สามะ” พระโพธิสัตว์เกิดเป็นพญาเนื้อชื่อว่า  “รุรุ” อีกชาติหนึ่งพระเทวทัตเกิดเป็นนายพรานชื่อว่า  “สุสามะ” พระโพธิสัตว์เกิดเป็นพญาช้างเผือกถูกพระเทวทัตตามไปเลื่อยงาถึง  ๗  ครั้ง อีกชาติหนึ่งพระเทวทัตเกิดเป็นพญาสุนัขจิ้งจอก เป็นใหญ่กว่าพระราชาทั้งหลายในชมพูทวีปส่วนพระโพธิสัตว์เกิดเป็น  “วิธุรบัณฑิต” เรื่องเหล่านี้ทั้งสิ้นก็ชี้ให้เห็นว่าพระเทวทัตยิ่งกว่าด้วยชาติ ตระกูล  ยศ  ศักดิ์  บริวารที่เสมอกันก็มี  คือชาติหนึ่งพระเทวทัตเกิดเป็นพญาช้างฆ่าลูกนางนกไส้ พระโพธิสัตว์ก็เกิดเป็นพญาช้างอีกฝูงหนึ่งเหมือนกัน คราวหนึ่งพระเทวทัตเกิดเป็นยักษ์ชื่อว่า  “อธรรม” พระโพธิสัตว์ก็เกิดเป็นยักษ์เหมือนกันชื่อว่า  “สุธรรม” คราวหนึ่งพระเทวทัตเกิดเป็นนายเรือเป็นใหญ่กว่าตระกูล ๕๐๐  พระโพธิสัตว์ก็เกิดเป็นนายเรือเป็นใหญ่กว่าตระกูล ๕๐๐  เหมือนกัน  อีกคราวหนึ่งพระเทวทัตเกิดเป็นพญาเนื้อชื่อว่า “สาขะ” พระโพธิสัตว์ก็เกิดเป็นพญาเนื้อเหมือนกันชื่อว่า “นิโครธะ” ที่ยิ่งหย่อนกว่ากันก็มี  เช่น  คราวหนึ่งพระเทวทัตเกิดเป็นปุโรหิตชื่อว่า  “กัณฑหาลพราหมณ์” พระโพธิสัตว์เกิดเป็นพระราชกุมารชื่อว่า “พระจันทกุมาร” อีกชาติหนึ่งพระเทวทัตเกิดเป็นหัวหน้าพ่อค้าเกวียน ๕๐๐  พระโพธิสัตว์ก็เกิดเป็นหัวหน้าพ่อค้าเกวียน  ๕๐๐ เหมือนกัน  ชาติหนึ่งพระเทวทัตเกิดเป็น  “อลาตเสนาบดี” พระโพธิสัตว์เกิดเป็น  “นารทพรหม” อีกคราวหนึ่งพระเทวทัตเกิดเป็นพระราชากาสี  พระโพธิสัตว์เกิดเป็นพระราชโอรสทรงพระนามว่า “มหาปทุมกุมาร” อีกชาติหนึ่งพระเทวทัตเกิดเป็นพระราชามหาตปาตะพระโพธิสัตว์เกิดเป็นพระราชโอรสถูกพระราชบิดาให้ตัดมือ  เท้า  และศีรษะเสีย มาถึงชาติปัจจุบันนี้บุคคลทั้งสองนั้นก็ได้มาเกิดในตระกูลศากยราชเหมือนกัน แต่พระโพธิสัตว์ได้เป็นพระสัพพัญญูพุทธเจ้า พระเทวทัตก็ได้ออกบวชสำเร็จฌานโลกีย์โยมจึงสงสัยว่า  ข้อที่ว่า  “กุศลให้ผลเป็นสุข  ทำให้เกิดในสวรรค์ อกุศลให้ผลเป็นทุกข์ทำให้เกิดในนรก  กุศลและอกุศลมีผลไม่เสมอกัน” แต่เหตุใดบางชาติพระเทวทัตก็ยิ่งกว่าบางชาติก็เสมอกัน บางชาติก็ต่ำกว่า  จะว่ามีผลไม่เสมอกันอย่างไร  จะว่าต่างกันอย่างไร ถ้าดำกับขาวมีคติเสมอกัน  กุศลกับอกุศลก็ต้องมีคติเสมอกัน พระคุณเจ้าข้า ?   ”<br />
<br />
พระนาคเสนตอบว่า “ ขอถวายพระพร  กุศลกับอกุศลไม่ใช่มีผลเสมอกัน  ไม่ใช่ว่าพระเทวทัตจะทำผิดต่อคนทั้งหลายเสมอไป ส่วนพระโพธิสัตว์ก็ไม่ใช่ว่าไม่ได้ทำความผิดเลย  ผู้ใดทำผิดต่อพระโพธิสัตว์ผู้นั้นก็ได้รับผลร้าย เวลาพระเทวทัตได้เกิดเป็นพระราชาก็ได้ปกครองบ้านเมืองดี มีการให้สร้างสะพานสร้างศาลาและสระน้ำก็มี  ให้ทานแก่สมณพราหมณ์ คนกำพร้า  คนขอทานก็มี  แล้วเขาก็ได้รับสมบัติในชาตินั้นด้วยผลแห่งบุญอันนั้น  ใครไม่อาจกล่าวได้ว่าพระเทวทัตได้เสวยสมบัติด้วยไม่ได้ให้ทานรักษาศีล ฟังธรรม  อบรมจิตใจเลย ข้อที่มหาบพิตรตรัสว่าพระเทวทัตกับพระโพธิสัตว์พบกันเสมอนั้นไม่จริง ตั้งร้อยชาติ  พันชาติ  แสนชาติก็ไม่พบกัน  นานจึงจะพบกันสักชาติหนึ่ง เหมือนกับเต่าตาบอดอยู่ในมหาสมุทร  โผล่ขึ้นมาตั้งแสนครั้งก็ไม่พบขอนไม้สักทีก็มี  หรือเปรียบเหมือนกับการที่จะได้เกิดมาเป็นมนุษย์ ซึ่งเป็นของได้แสนยากฉะนั้น พระสารีบุตรเถระได้เกี่ยวเนื่องกับพระโพธิสัตว์  คือเป็นบิดา เป็นปู่  เป็นอา เป็นพี่ชาย  น้อยชาย  เป็นบุตร เป็นหลาน  เป็นมิตรสหาย  กันกับพระโพธิสัตว์ก็มีแต่ว่าหลายแสนชาติกว่าจะได้เกี่ยวเนื่องกันสักชาติหนึ่ง ด้วยเหตุว่าสัตว์ทั้งหลายในวัฏสงสารที่ถูกระแสสงสารพัดไป ย่อมพบกับสิ่งไม่เป็นที่รักก็มี  พบกับสิ่งอันเป็นที่รักก็มี เหมือนกับน้ำที่ไหลบ่าไป ย่อมพบของสะอาดก็มี  ไม่สะอาดก็มี  ดีก็มี  ไม่ดีก็มี ฉะนั้น พระเทวทัตคราวเกิดเป็น  “อธรรมยักษ์” ตัวเองก็ไม่ตั้งอยู่ในธรรม ยังแนะนำผู้อื่นไม่ให้ตั้งอยู่ในธรรมอีก  แล้วไปตกนรกใหญ่อยู่ถึง ๕๗  โกฏิ  ๖  ล้านปี ส่วนพระโพธิสัตว์เมื่อคราวเกิดเป็น  “สุธรรมยักษ์” ตัวเองก็ตั้งอยู่ในธรรม  ยังชักนำบุคคลเหล่าอื่นให้ตั้งอยู่ในธรรมอีก ชาตินั้นได้ขึ้นไปเสวยทิพยสมบัติอยู่ในสวรรค์ตลอด  ๕๗ โกฏิ  ๖  ล้านปี มาชาติปัจจุบันนี้พระเทวทัตก็ไม่เลื่อมใสต่อพระพุทธเจ้าจนถึงกับทำสังฆเภทแล้วจมลงไปในพื้นดิน  ส่วนสมเด็จพระชินสีห์ตรัสรู้ธรรมทั้งปวงแล้วก็ดับกิเลสและกองทุกข์ทั้งปวงจึงควรเห็นว่า  กุศลกับอกุศลให้ผลต่างกันมากขอถวายพระพร”<br />
“ สาธุ...พระนาคเสน  พระผู้เป็นเจ้าแก้ปัญหาข้อนี้ถูกต้องดีแล้ว”<br />
<br />
<h3 style="text-align: left;">
อธิบาย</h3>
ฏีกามิลินท์  ท่านอธิบายข้อที่กล่าวว่า  “พระเทวทัตเกิดเป็นพญาสุนัขจิ้งจอก เป็นใหญ่กว่าพระราชาทั้งหลายในชมพูทวีปนั้น” มีแจ้งอยู่ในสัพพทาฐิชาดก  คือในชาดกนั้นว่ามีสุนัขจิ้งจอกตัวหนึ่งได้ยินพราหมณ์คนหนึ่งไปนั่งร่ายมนต์ปฐวิชัยอยู่ในป่าช้าแห่งหนึ่งก็จำเอามนต์นั้นได้  เมื่อเข้าไปร่ายมนต์ในป่าหิมพานต์ สัตว์ทั้งหลายมีพญาราชสีห์เป็นต้น  ก็เกรงกลัวอำนาจ ยอมมอบตัวเป็นทาสทั้งสิ้น  ตั้งให้สุนัขจิ้งจอกตัวนั้นเป็นพญา เรียกว่า  “พญาทาฐิกะ” แปลว่า  ผู้เป็นใหญ่กว่าสัตว์มีเขี้ยวมีเล็บทั้งปวง แล้วพญาทาฐิกะนั้นก็มีใจกำเริบฮึกเหิมขึ้นนั่งบนหลังพญาราชสีห์กรีฑาทัพสัตว์ป่าเข้าไปล้อมเมืองพาราณสีไว้ คราวนั้นพระโพธิสัตว์เกิดเป็นราชครูของพระเจ้าพาราณสี มีชื่อว่าวิธุรบัณฑิต  ได้ออกความคิดฆ่าพญาสุนัขจิ้งจอกนั้นเสียทั้งบริวารเมื่อรู้ว่าพญาสุนัขจิ้งจอกยกกองทัพมาล้อมเมือง  จะให้ราชสีห์แผดเสียงให้คนตายหมดทั้งเมือง จึงขอผลัดกับพญาสุนัขจิ้งจอกไว้  ๗  วัน  หลังจากนั้นพระโพธิสัตว์จึงประกาศให้ชาวเมืองอุดหูด้วยสำลี เมื่อพญาราชสีห์แผดเสียงแล้ว  พญาสุนัขจิ้งจอกกับบริวารซึ่งอยู่ในที่มีประมาณ  ๓  โยชน์  ก็มีอันแก้วหูแตกตายสิ้น ดังนี้<br />
<br />
ในชาดกไม่ได้กล่าวว่า  “พญาสุนัขจิ้งจอกเป็นใหญ่กว่าพระราชาในชมพูทวีปเลย” แต่ในมิลินทปัญหาว่า  “พญาสุนัขจิ้งจอกกระทำพระราชาทั้งหลายในชมพูทวีปทั้งสิ้น ให้ยอมเป็นบริวานของตน” เป็นอันผิดจากชาดกไป ฉะนั้นควรถือชาดกเป็นใหญ่  เพราะมีมาก่อนมิลินทปัญหา<br />
<br />
<h3 align="CENTER">
ปัญหาที่  ๖ ถามเกี่ยวกับนางอมราเทวีของมโหสถ</h3>
พระเจ้ามิลินท์ตรัสถามว่า “ ข้าแต่พระนาคเสน  สมเด็จพระผู้มีพระภาคเจ้าได้ตรัสไว้ว่า “ถ้าสตรีทั้งปวงได้ขณะคือ  โอกาส  ๑  ได้ที่ลับ  ๑ ถูกเกี้ยว  ๑   พร้อมด้วยองค์  ๓  นี้แล้วต้องทำความชั่ว ถึงไม่พบเห็นบุรุษอื่นที่ดีกว่าคนง่อยเปลี้ย ก็ต้องทำความชั่วกับคนง่อยเปลี้ย” ดังนี้ แต่มีกล่าวไว้อีกว่า  “นางอมราภรรยาของมโหสถ  ถูกมโหสถทิ้งไว้ที่กระท่อมยายแก่คนหนึ่ง ให้อยู่ในที่สงัดโดยลำพังแล้ว  ให้บุรุษไปเล้าโลมด้วยทรัพย์ตั้งพัน ก็ไม่ยอมทำความชั่ว” ถ้าข้อที่ตรัสไว้นั้นเป็นของจริง  ข้อที่กล่าวถึงนางอมรานั้นก็ไม่จริง ถ้าข้อที่กล่าวถึงนางอมรานั้นจริง  ข้อที่ตรัสไว้นั้นก็ไม่จริง ปัญหานี้ก็เป็นอุภโตโกฏิ  โปรดแก้ไขให้สิ้นสงสัยด้วยเถิด”<br />
<br />
พระนาคเสนตอบว่า “ ขอถวายพระพร  ข้อที่ตรัสไว้ทั้งสองอย่างนั้นจริงทั้งนั้น แต่นางอมรานั้นไม่ได้ขณะโอกาส ไม่ได้ที่ลับ  ไม่ถูกเกี้ยวข้อที่ว่า  นางอมราไม่ได้โอกาสนั้น  คือนางอมรากลัวถูกติเตียนในโลกนี้ ๑ กลัวไฟนรกในโลกหน้า  ๑  ยังไม่สละมโหสถซึ่งเป็นที่รักของตน ๑  ยังเคารพมโหสถอยู่มาก  ๑  ยังเคารพธรรมอยู่มาก  ๑ ยังมีนิสัยติเตียนความเลวอยู่   ๑  ไม่อยากจะทำลายความดีของตน ๑  รวมเป็นเหตุหลายอย่างด้วยกัน  ดังนี้จึงเรียกว่าไม่ได้โอกาส ข้อที่ว่าไม่ได้ที่ลับนั้น  คือนางอมราเห็นว่าถึงมนุษย์ไม่เห็น อมนุษย์ก็ต้องเห็น  ถ้าอมนุษย์ไม่เห็น  ผู้รู้จักจิตใจของผู้อื่นก็ต้องเห็น ถ้าผู้รู้จิตใจของผู้อื่นไม่เห็น  ตัวเองก็ต้องเห็น นึกอยู่อย่างนี้  จึงไม่ทำความชั่วในคราวนั้น ข้อที่ว่าไม่ถูกเกี้ยวนั้น  คือถูกเกี้ยวก็จริงแต่ว่าเหมือนกับไม่ถูกเกี้ยว เพราะนางอมรานึกเกรงความดีของมโหสถอยู่มาก  นางรู้ว่ามโหสถเป็นคนเจ้าปัญญา ประกอบด้วยองค์คุณถึง  ๒๘  ประการ คือเป็นผู้แกล้วกล้า  ๑  เป็นผู้มีความละอายต่อความชั่ว ๑  เป็นผู้กลัวความชั่ว  ๑  มีพรรคพวก  ๑  มีมิตรสหาย ๑  อดทน  ๑  มีศีล  ๑  พูดจริง  ๑  มีความบริสุทธิ์ ๑  ไม่ขี้โกรธ   ๑  ไม่ถือตัว  ๑   ไม่ริษยา  ๑  มีความเพียร ๑  รู้จักหาทรัพย์  ๑  รู้จักยึดเหนี่ยวน้ำใจผู้อื่น ๑ ชอบแบ่งปัน  ๑  มีวาจาไพเราะ  ๑  รู้จักเคารพยำเกรง ๑  เป็นคนอ่อนโยน  ๑  ไม่โอ้อวด  ๑  ไม่มีมารยา  ๑ มีความคิดดีมาก  ๑  มีวิชาดีมาก  ๑  มีชื่อเสียง  ๑ เกื้อกูลผู้อาศัย  ๑  เป็นที่พอใจของคนทั้งปวง  ๑  มีทรัพย์ ๑  มียศ  ๑ นางอมราเห็นว่าผู้ที่มาเกี้ยวนั้นสู้มโหสถไม่ได้  จึงไม่ยอมทำความชั่ว ดังนี้  ขอถวายพระพร ”<br />
“ สาธุ...พระนาคเสน  คำแก้ของพระผู้เป็นเจ้านี้  ถูกต้องดีแล้ว”<br />
<br />
<h3 align="CENTER">
ปัญหาที่   ๗ ถามถึงความไม่กลัวแห่งพระขีณาสพ</h3>
“ ข้าแต่พระนาคเสน  สมเด็จพระผู้มีพระภาคเจ้าตรัสไว้ว่า “พระอรหันต์ทั้งหลายหมดความสะดุ้งกลัว  หมดความหวังต่อสิ่งใดๆ  แล้ว” ดังนี้ แต่มีกล่าวไว้อีกว่า  “พระอรหันต์   ๕๐๐  องค์  ได้เห็นช้างธนบาล (พระเทวทัตปล่อยมา)  วิ่งตรงมาข้างหน้าก็พากันสละพระพุทธเจ้าแยกกันไปคนละทิศละทาง ยังเหลือแต่พระอานนท์องค์เดียวเท่านั้น” จึงขอถามว่า  พระอรหันต์เหล่านั้นหลีกไปเพราะความกลัว ด้วยคิดว่า  พระพุทธเจ้าจะปรากฏด้วยกรรมของพระองค์เอง หรืออยากเห็นพระปาฏิหาริย์อันชั่งไม่ได้  อันไพบูลย์อันไม่มีสิ่งใดสิ่งหนึ่งเสมอ ของพระตถาคตเจ้าหรือย่างไร...ข้าแต่พระผู้เป็นเจ้า  ถ้าคำว่า  “พระอรหันต์ทั้งหลายไม่มีความกลัว ความสะดุ้ง  ความหวังจริงแล้ว” ข้อที่ว่า  “พระอรหันต์ ๕๐๐  องค์เห็นช้างวิ่งตรงมา  ก็ทิ้งพระพุทธเจ้าเสียวิ่งไปองค์ละทิศละทาง ยังเหลือแต่พระอานนท์องค์เดียวเท่านั้น” ก็ผิด ถ้าว่าข้อนี้ถูก  ข้อที่ว่า  “พระอรหันต์ทั้งหลาย ไม่มีความกลัว  ไม่มีความสะดุ้ง  ไม่มีความหวังต่อสิ่งทั้งปวงนั้น” ก็ผิด  ปัญหานี้เป็นอุภโตโกฏิ  โปรดแก้ไขให้สิ้นสงสัยเถิด”<br />
<br />
พระนาคเสนตอบว่า “ ขอถวายพระพร  คำทั้งสองนั้นจริงทั้งนั้น ก็แต่ว่าการที่ทิ้งพระพุทธองค์ไปนั้น ไม่ใช่เพราะความกลัว  เพราะเหตุที่ให้กลัวนั้นพระอรหันต์ตัดขาดไปสิ้นแล้ว ขอถวายพระพร  ปฐพีใหญนี้เมื่อถูกขุดหรือถูกทำลาย หรือรองรับไว้ซึ่งทะเล  และภูเขาต่างๆ  นั้น รู้จักกลัวหรือไม่? ”<br />
“ ไม่รู้จักกลัว  พระผู้เป็นเจ้า ”<br />
“ เพราะอะไร  มหาบพิตร? ”<br />
“ เพราะเหตุที่ให้กลัวหรือสะดุ้งนั้น  ไม่มีแก่ปฐพีใหญ่นี้”<br />
“ ข้อนี้ก็ฉันนั้นแหละ  มหาบพิตร  เหตุที่ให้กลัวหรือสะดุ้งก็ไม่มีแก่พระอรหันต์ทั้งหลาย อนึ่ง  ยอดภูเขาเวลาถูกทำลาย หรือถูกตี  ถูกเผาด้วยไฟ  รู้จักกลัวหรือไม่ ? ”<br />
“ ไม่รู้จักกลัว  พระผู้เป็นเจ้า ”<br />
“ เพราะอะไร  มหาบพิตร ? ”<br />
“ เพราะยอดภูเขานั้นไม่มีเหตุที่จะให้กลัวหรือสะดุ้ง”<br />
“ ข้อนี้ก็ฉันนั้นแหละ  มหาบพิตร  พระอรหันต์ทั้งหลายก็ไม่มีเหตุที่ให้กลัว ให้สะดุ้งถึงสัตว์โลกทั้งหลายในแสนโลกธาตุ  จะถืออาวุธมาล้อมพระอรหันต์องค์เดียว ก็ไม่อาจทำจิตของพระอรหันต์ให้สะดุ้งกลัวได้  ก็แต่ว่าพระอรหันต์ทั้งหลายในคราวนั้นได้นึกว่า วันนี้เมื่อพระพุทธองค์ผู้ประเสริฐกว่าเทพยดามนุษย์ทั้งหลายเสด็จเข้าสู่เมืองนี้ ช้างธนบาลก็วิ่งตรงมา  พระอานนท์ผู้เป็นอุปฏฐากก็จะไม่สละพระพุทธองค์  ถ้าพวกเราไม่สละพระพุทธองค์ไป คุณของพระอานนท์ก็จะไม่ปรากฏ  เหตุที่จะให้ทรงแสดงธรรมก็ไม่เกิดขึ้น เมื่อพวกเราสละไป  มหาชนหมู่ใหญที่ได้ฟังธรรมแล้วก็จักพ้นจากกิเลสเป็นอันมาก คุณของพระอานนท์ก็จะปรากฏ พระอรหันต์ทั้งหลายนั้นเล็งเห็นอานิสงส์อย่างนี้ จึงได้แยกไปองค์ละทิศองค์ละทาง  ขอถวายพระพร ”<br />
“ สาธุ...พระนาคเสน  โยมรับว่า  ความกลัวหรือความสะดุ้ง ไม่มีแก่พระอรหันต์ทั้งหลาย ”<br />
<br />
<h3 style="text-align: center;">
ปัญหาที่  ๘ ถามคุณและโทษแห่งสันถวไมตรีและเรื่องพระพุทธเจ้าทรงกระทำให้เกิดทาง</h3>
“ ข้าแต่พระนาคเสน  สมเด็จพระผู้มีพระภาคเจ้าตรัสคำนี้ไว้ว่า “ภัยเกิดจากสันถวะคือความชอบกัน  ธุลีย่อมเกิดจากที่อยู่อาศัย ความไม่มีที่อยู่อาศัย ไม่มีความชอบกันเป็นความเห็นของมุนี” แล้วตรัสไว้อีกว่า  “บุคคลควรสร้างวิหารคือที่อยู่ให้น่ายินดี แล้วให้ภิกษุทั้งหลายผู้เป็นพหูสูตรมาอยู่” ดังนี้ ถ้าตรัสไว้อย่างนี้จริง  ข้อที่ตรัสว่า  “ให้สร้างวิหารนั้น” ก็ผิด  ถ้าคำว่า  “ให้สร้างวิหารนั้น” ถูก  ข้อที่ตรัสไว้อย่างนั้นก็ผิด ปัญหาข้อนี้เป็นอุภโตโกฏิ  ควรแก้ไข ”<br />
<br />
พระนาคเสนตอบว่า “ ขอถวายพระพร  ที่ตรัสไว้สองอย่างนั้นจริงทั้งนั้น ข้อที่ตรัสว่า  “ภัยเกิดจากสันเถวะความรักใคร่ชอบพอ ธุลีเกิดจากที่อยู่อาศัย การไม่มีที่อยู่อาศัย  ไม่มีสันถวะเป็นความเห็นของมุนีนั้น” เป็นคำแสดงสภาพ  เป็นคำที่ไม่เหลือ เป็นคำไม่มีปัญหา  เป็นของสมควรแก่สมณะ  เป็นปฏิทาของสมณะ เป็นการปฏิบัติของสมณะ  สมณะต้องปฏิบัติเหมือนกับเนื้อในป่า เมื่อจะไปที่ไหนก็ไม่ห่วงใย  ไปได้ตามสบายฉะนั้น ข้อที่ตรัสว่า  “บุคคลควรสร้างวิหารให้เป็นที่ยินดี แล้วให้พระภิกษุผู้เป็นพหูสูตรมาอยู่นั้น” เป็นเพราะเหตุ ๒  ประการ  คือ ๑.  เป็นเพราะผู้ได้สร้างวิหารให้เป็นทานเกษมเยือกเย็น อันเป็นทางอันประกอบด้วยองค์  ๘  (มรรค ๘) เมื่อผู้สั่งสอนไม่มี ทางนั้นก็ลบเลือนหายไป  พระตถาคตเจ้าจึงทรงเล็งเห็นทางนั้น แล้วทรงบอกให้แก่เทพยดามนุษย์ทั้งหลาย อีกประการหนึ่งหญิงที่มีบุตรเกิดในท้องเขาเรียกว่า “ผู้ทำให้ลูกเกิด” ฉันใด  สมเด็จพระจอมไตรก็ทรงเห็นทาง แล้วทรงบอกทางที่หายไปแล้วนั้น  จึงเรียกว่า  “ผู้ทำให้เกิดทาง” ฉะนั้น อีกอย่างหนึ่งเหมือนกับบุรุษคนหนึ่งได้พบของที่หายไป ก็มีการพูดกันว่าของนั้นเกิดขึ้นด้วยผู้นั้น  หรือบุรุษคนใดคนหนึ่งถางป่าที่รกให้เตียน ทำให้เกิดเป็นพื้นที่สะอาดขึ้น  ก็มีการกล่าวกันว่า ที่นั้นเป็นของบุรุษนั้น  บุรุษนั้นชื่อว่าเป็นเจ้าของฉันใด พระพุทธเจ้าทรงเล็งเห็นทางเก่าของพระพุทธเจ้าในปางก่อนแล้วทรงบอก ก็เรียกว่า  “ผู้ทำให้เกิดทางอันยังไม่เกิด” ฉันนั้น ขอถวายพระพร ”<br />
“ ปัญหาข้อนี้  พระผู้เป็นเจ้าแก้ถูกต้องดีแล้ว ”<br />
<br />
จบวรรคที่  ๕<br />
<br />
<h3 align="CENTER">
วรรคที่  ๖</h3>
<h3 align="CENTER">
ปัญหาที่  ๑ ถามถึงโทษแห่งปฏิปทา</h3>
<br />
พระเจ้ามิลินท์ตรัสถามว่าข้าแต่พระนาคเสน  นับแต่พระโพธิสัตว์เจ้าได้ทำทุกกรกิริยาแล้วมา ก็ไม่ได้ทำความเพียรสู้รบกับกิเลส  กำจัดเสนามัจจุ กำหนดอาหารในที่อื่นอีก  ในการทำความเพียรยิ่งใหญ่อย่างนั้น พระโพธิสัตว์เจ้าก็ไม่ได้ความดีใจอย่างใด  จึงได้ทรงเปลี่ยนความคิดอย่างนั้นเสีย แล้วได้ตรัสไว้ว่า “เราไม่ได้สำเร็จความรู้ความเห็นพิเศษอันเป็นของพระอริยะ อันยิ่งกว่าธรรมของมนุษย์ธรรมดา  ด้วยทุกกรกิริยาอันเผ็ดร้อนนี้เลย ทางตรัสรู้ทางอื่นเห็นจะมี” ทรงดำริดังนี้แล้ว  ก็เลิกทุกกรกิริยานั้นเสีย  แล้วได้สำเร็จพระสัพพัญญุตญาณด้วยทางอื่น แล้วทรงแนะนำสั่งสอนพวกสาวกด้วยปฏิปทานั้นอีกว่า “เธอทั้งหลาย  จงทำความเพียร  จงประกอบในพระพุทธศาสนา จงกำจัดเสนามัจจุ  เหมือนช้างหักไม้อ้อฉะนั้น” ดังนี้ ข้าแต่พระผู้เป็นเจ้า  พระตถาคตเจ้าทรงเบื่อหน่ายในปฏิปทาใดแล้ว เหตุไรจึงทรงชักนำพวกสาวกในปฏิปทานั้น ? ”<br />
<br />
พระนาคเสนตอบว่า “ ขอถวายพระพร  ในคราวนั้นก็ดี  ในบัดนี้ก็ดี  ปฏิปทานั้นก็คงเป็นปฏิปทานั้นเอง พระโพธิสัตว์เจ้าปฏิบัติตามปฏิปทานั้นแล้วจึงสำเร็จความเป็นพระสัพพัญญู  ในเมื่อพระโพธิสัตว์เจ้าทรงทำความเพียรอันยิ่ง ก็ได้ตัดอาหารไม่ให้เหลือ  เมื่อตัดอาหารหมดแล้ว  ก็หมดกำลังใจ เมื่อหมดกำลังใจ  ก็ไม่อาจสำเร็จความเป็นพระสัพพัญญูได้ เมื่อทรงเสวยอาหารที่เป็นคำๆ  ตามสมควร  ไม่ช้าก็ได้สำเร็จความเป็นพระสัพพัญญูด้วยปฏิปทานั้น ปฏิปทานั้นแหละทำให้ได้พระสัพพัญญุตญาณแก่พระตถาคตเจ้าทั้งหลาย เหมือนกับอาหารอันให้ความสุขสำราญแก่สัตว์ทั้งหลายฉันนั้น องค์สมเด็จพระทรงธรรม์ไม่ได้สำเร็จพระสัพพัญญุตญาณในขณะนั้นด้วยสิ่งใด สิ่งนั้นไม่ใช่โทษแห่งการทำความเพียร ไม่ใช่โทษแห่งการสู้รบกับกิเลส  เป็นโทษแห่งการตัดอาหารเท่านั้น ปฏิปทานั้นเป็นของมีอยู่ทุกเมื่อ บุรุษเดินทางไกลด้วยความรีบร้อนจะต้องเสียกำลังแข้งขา หรือเป็นง่อยเปลี้ยเดินไปมาไม่ได้  การที่เดินไปมาไม่ได้นั้นจะว่าเป็นโทษแห่งแผ่นดินอย่างนั้นหรือ...มหาบพิตร ?”<br />
“ ไม่ใช่อย่างนั้น  พระผู้เป็นเจ้า  แผ่นดินอันใหญ่นี้ย่อมมีประจำอยู่ทุกเมื่อ การที่บุรุษนั้นเสียกำลังแข้งขาจนเดินไม่ได้นั้นไม่ใช่เป็นโทษแห่งแผ่นดิน เป็นโทษแห่งความพยายามต่างหาก ”<br />
“ ข้อนี้ก็ฉันนั้นแหละ  มหาบพิตร  การที่สมเด็จพระพิชิตมารไม่สำเร็จสัพญญุตญาณในขณะนั้น  ไม่ใช่เป็นโทษแห่งความเพียร ไม่ใช่เป็นโทษแห่งการสู้รบกิเลส เป็นโทษแห่งการขาดอาหารต่างหาก  ปฏิปทานั้นมีอยู่ทุกเมื่ออีกอย่างหนึ่ง  บุรุษนุ่งผ้าที่เศร้าหมองไม่รู้จักซัก ปล่อยให้เศร้าหมองอยู่นั่นเอง  การที่ผ้าเศร้าหมองนั้น ไม่ใช่เป็นโทษแห่งน้ำ  น้ำมีอยู่ทุกเมื่อ  เป็นโทษแห่งบุรุษนั้นต่างหากฉันใด การที่พระโพธิสัตว์ไม่สำเร็จพระสัพพัญญุตญาณในขณะที่บำเพ็ญทุกกรกิริยานั้นไม่ใช่เป็นโทษแห่งความเพียร ไม่ใช่เป็นโทษแห่งการสู้รบกับกิเลส  เป็นโทษแห่งการขาดอาหารต่างหากฉันนั้น ปฏิปทานั้นมีอยู่ทุกเมื่อ เพราะฉะนั้น  สมเด็จพระภควันต์จึงทรงสั่งสอนชักชวนพวกสาวก ด้วยปฏิปทานั้น ปฏิปทานั้นเป็นของดีไม่มีโทษ  เป็นของอยู่อย่างนั้นแหละ มหาบพิตร ”<br />
“ ข้าแต่พระนาคเสน  ข้อนี้พระผู้เป็นเจ้าแก้ถูกต้องดีแล้ว”<br />
<br />
<h3 align="CENTER">
ปัญหาที่  ๒ ถามถึงธรรมที่ไม่ให้เนิ่นช้า</h3>
“ข้าแต่พระนาคเสน  สมเด็จพระผู้มีพระภาคเจ้าตรัสไว้ว่า “ดูก่อนภิกษุทั้งหลาย เธอทั้งหลายจงเป็นผู้มีเครื่องไม่เนิ่นช้าเป็นที่มายินดี จงยินดีในเครื่องไม่เนิ่นช้า” ดังนี้  โยมขอถามว่า เครื่องไม่เนิ่นช้านั้นได้แก่อะไร?”<br />
พระนาคเสนตอบว่า “ ขอถวายพระพร  เครื่องไม่เนิ่นช้าได้แก่โสดาปัตติผล สกิทาคามีผล  อนาคามีผล  อรหัตผล ”<br />
พระเจ้ามิลินท์ซักถามต่อไปว่า “ ข้าแต่พระผู้เป็นเจ้า  ถ้าโสดาปัตติผลตลอดถึงอรหัตผลเป็นเครื่องไม่เนิ่นช้าแล้ว เหตุใดภิกษุทั้งหลายจึงเล่าเรียนสอบถามซึ่งพระพุทธวจนะมีองค์ ๙  คือ สุตตะ  เคยยะ  เวยยากรณะ  คาถา  อุทาน  อติวุตกะ ชาดก อัพภูตธรรม  เวทัลละ  (รวมเรียกพระไตรปิฏก)  อยู่ และยังเกี่ยวข้องอยู่กับนวกรรม  คือการก่อสร้าง  และเกี่ยวข้องอยู่กับทาน การบูชา  ภิกษุเหล่านั้น  ชื่อว่ากระทำกรรมที่ทรงห้ามไม่ใช่หรือ? ”<br />
พระนาคเสนชี้แจงว่า “ ขอถวายพระพร  ภิกษุเหล่าใดยังเล่าเรียนสอบถามอยู่ ยังเกี่ยวข้องกับการก่อสร้างอยู่  ยังเกี่ยวข้องกับทานอยู่ เกี่ยวข้องกับการบูชาอยู่  ภิกษุเหล่านั้นทั้งสิ้นชื่อว่ากระทำเพื่อถึงเครื่องไม่เนิ่นช้าทั้งนั้น ขอถวายพระพร  ภิกษุเหล่านั้นใดบริสุทธิ์ตามสภาพอยู่แล้ว มีวาสนาบารมีอันได้อบรมไว้ในปางก่อนมาแล้ว  ภิกษุเหล่านั้นย่อมเป็นผู้ไม่มีเครื่องเนิ่นช้าด้วยขณะแห่งจิตดวงเดียว (ได้บรรลุธรรมในชั่วขณะจิตเดียว) ส่วนภิกษุเหล่าใดยังเป็นผู้ศึกษาอยู่ ภิกษุเหล่านั้นย่อมเป็นผู้ไม่มีเครื่องเนิ่นช้าด้วยประโยค  คือยังต้องบำเพ็ญบารมีด้วยสิ่งหล่านี้อยู่ เนื้อความข้อนี้ควรทราบด้วยอุปมา  คือสมมุติว่ามีบุรุษชาวนาผู้หนึ่งหว่านพืชลงในนาแล้ว  ก็เก็บผลแห่งพืชข้าวได้ด้วยกำลังและความเพียรของตนโดยไม่ต้องล้อมรั้ว ก็มีบุรุษอีกคนหนึ่งหว่านพืชลงในนาแล้ว ต้องเข้าป่าตัดเอากิ่งไม้   ใบไม้  และหลักรั้ว  มาทำรั้วจึงได้ผลแห่งพืชข้าว การแสวงหาเครื่องล้อมรั้วนั้นก็เพื่อพืชข้าวฉันใด ภิกษุเหล่าใดบริสุทธิ์อยู่ตามสภาพแล้ว ได้อบรมวาสนาบารมีไว้ในปางก่อนแล้ว ภิกษุเหล่านั้นก็เป็นผู้ไม่มีเครื่องเนิ่นช้าด้วยขณะจิตเดียว เปรียบเหมือนบุรุษที่ได้ข้าวด้วยไม่ต้องล้อมรั้วฉะนั้น ส่วนภิกษุเหล่าใดยังศึกษาอยู่  ภิกษุเหล่านั้นย่อมเป็นผู้ชื่อว่าไม่เนิ่นช้า ด้วยการบำเพ็ญบารมีสิ่งเหล่านี้  เหมือนกับบุรุษที่ล้อมรั้วแล้วจึงได้ข้าวฉะนั้น อีกประการหนึ่ง  ขั้วผลไม้ย่อมอยู่บนยอดต้นไม้ใหญ่ มีผู้มีฤทธิ์คนใดคนหนึ่งมาถึงต้นไม้ใหญ่นั้น  ก็นำเอาผลไม้นั้นไปได้ทีเดียว ส่วนอีกคนหนึ่งเป็นผู้ไม่มีฤทธิ์เมื่อมาถึงต้นไม้นั้นแล้วต้องหาตัดไม้และเถาวัลย์มาผูกเป็นพะอง  พาดขึ้นต้นไม้ใหญ่นั้นจึงจะเก็บเอาผลไปได้ การที่บุรุษนั้นหาไม้มาทำพะองก็เพื่อต้องการผลไม้ฉันใด ภิกษุเหล่าใดบริสุทธิ์อยู่ตามสภาพแล้ว  ได้อบรมวาสนาบารมีแล้ว ภิกษุเหล่านั้นก็เป็นผู้ไม่เนิ่นช้า คือสำเร็จได้ด้วยขณะจิตเดียวเท่านั้น  เปรียบเหมือนผู้มีฤทธิ์นำผลไม้นั้นไปได้ฉะนั้น ส่วนพวกที่ยังศึกษาอยู่  ก็ย่อมสำเร็จมรรคผลด้วยการบำเพ็ญบารมีสิ่งเหล่านี้ เหมือนกับบุรุษนำผลไม้ไปได้ด้วยอาศัยมีพะองพาดขึ้นไปฉะนั้น อีกอย่างหนึ่ง  เหมือนกับผู้จะทำประโยชน์คนหนึ่งมีความเข้าใจดี ก็ทำให้สำเร็จได้โดยลำพังผู้เดียว  อีกคนหนึ่งเป็นคนมีทรัพย์แต่ไม่เข้าใจดี  ต้องจ้างคนอื่นให้ช่วยทำจึงสำเร็จได้ การที่บุรุษนั้นมีทรัพย์จ้างคนอื่นก็เพื่อกิจธุระนั้นฉันใด พวกใดที่บริสุทธิ์ตามสภาพแล้วได้อบรมวาสนาบารมีไว้ในปางก่อนแล้ว พวกนั้นก็ได้สำเร็จอภิญญา  ๖  ด้วยขณะจิตเดียว  เปรียบเหมือนบุรุษสำเร็จประโยชน์โดยลำพังผู้เดียวฉะนั้น ส่วนพวกใดยังศึกษาอยู่  พวกนั้นย่อมสำเร็จอริยสัจด้วยการบำเพ็ญบารมีสิ่งเหล่านี้ เหมือนกับบุรุษผู้ให้สำเร็จประโยชน์ด้วยเอาทรัพย์จ้างผู้อื่นฉะนั้น ”<br />
“ ข้าแต่พระนาคเสน  ปัญหาข้อนี้  พระผู้เป็นเจ้าแก้ถูกต้องดีแล้ว โยมขอรับทราบว่าถูกต้องดีแท้ ”
<br />
<br />
<hr />
ขอขอบคุณ<wbr></wbr>ต้นฉบับ : www.<wbr></wbr>geocities<wbr></wbr>.com<wbr></wbr>/South<wbr></wbr>Beach<wbr></wbr>/Terrace<wbr></wbr>/4587/<wbr></wbr>milindl<wbr></wbr>.htm
<br><br>
สามารถดูแบบ online ได้ที่<br><a href="http://tripitaka-online.blogspot.com/" target="_blank">http://<wbr></wbr>tripitaka<wbr></wbr>-online.<wbr></wbr>blogspot<wbr></wbr>.com</a><br><br><br><br>
</body>
</html>
