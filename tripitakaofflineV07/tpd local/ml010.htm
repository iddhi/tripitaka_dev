<html>
<head>
<meta content='width=device-width,initial-scale=1.0,minimum-scale=1.0,maximum-scale=1.0' name='viewport'/>
<title>ธัมมโชติ - มิลินทปัญหา ตอนที่ 10</title>
<meta http-equiv="Content-Type" content="text/html; ">
<link href="article.css" rel="stylesheet" type="text/css">

<style>
.gototop {
    padding: 5px 10px 2px 5px;
    border-radius: 7px 7px 0px 0px;
    position: fixed;
    z-index: 2;
    bottom: 0;
    right: 0;
    background-color: #b45f06;
    font-size: 20px;
    font-weight:500;
    color:blue;
    text-align: center;
    vertical-align: top;
    overflow-x: hidden;
}
.gototop a {
    color: #ffffff;
}
.mbutton {
    height:30px;
    border-radius: 5px;
    font-size:20px;
    font-weight:500;
    color:blue;
    text-align: center;
    vertical-align: top;
    overflow-y: hidden;
}
</style>
 
<script>
function resizeText(multiplier) {
  if (document.body.style.fontSize == "") {
    document.body.style.fontSize = "1.0em";
  }
  document.body.style.fontSize = parseFloat(document.body.style.fontSize) + (multiplier * 0.2) + "em";
}
</script>

<!doctype html public "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<style>
#displaybox {
	z-index: 10;
	background-color:#BB8D2F;
	position:fixed; top:5%; left:10%; width:80%; height:90%; text-align:right; color:#ffffff;color:#0F0;
}
#displaybox a:link {
    color: #ffffff;
}
#displaybox a:visited {
    color: #ffffff;
}
        .menus {
      margin:2%;
}      
</style>
<script>
var globalvar;
var thediv;
function clicker(mypage){
        globalvar=mypage;
	thediv=document.getElementById('displaybox');
	if(thediv.style.display == "none"){
		thediv.style.display = "";
		thediv.innerHTML = "<a href='#!' onclick='return clicker();'>X ปิด</a><br/><span class='menus'><object data="+mypage+" height='94%' width='96%'></object></span>";
	}else{
		thediv.style.display = "none";
		thediv.innerHTML = '';
	}
	return false;
}
function recall() {
    thediv.style.display = "none";
    clicker(globalvar);
}
</script>
<div id="displaybox" style="display: none;"></div>
</!doctype>

<div id="gotop" class="gototop">
<a href="#!" onClick="return clicker('../0-menu.html');"><button type='button' class='mbutton'>สารบัญ</button></a>
<a href="#!" onClick="resizeText(-1)"><button type='button' class='mbutton'><img alt="ลดขนาดอักษร" src="../picture/font2small.gif" title="ลดขนาดอักษร" /></button></a>
<a href="#!" onClick="resizeText(1)"><button type='button' class='mbutton'><img alt="เพิ่มขนาดอักษร" src="../picture/font2big.gif" title="เพิ่มขนาดอักษร" /></button></a>
<a href="#top"><button type='button' class='mbutton'>กลับด้านบน</button></a>
</div>

<noscript>
<div id="noscr" class="gototop" style="background-color: green; z-index: 3;">
<a href="../0-menu.html"  ><button type='button' class='mbutton'>สารบัญ</button></a>
<a href="#top"><button type='button' class='mbutton'>กลับด้านบน</button></a>
</div>
</noscript>
</head>

<body class="body">
<div class="tmc">
มิลินทปัญหา ตอนที่ 10 : วรรคที่ ๖ ปัญหาที่ ๑ ถามถึงความรักร่างกายแห่งบรรพชิต, ปัญหาที่ ๒ ถามถึงเหตุที่ไม่ทรงบัญญัติสิกขาบทไว้ล่วงหน้า, ปัญหาที่ ๓ ถามถึงลักษณะมหาบุรุษ ๓๒ ของพระพุทธมารดาบิดา, ปัญหาที่ ๔ ถามถึงความเป็นพรหมจารีของพระพุทธเจ้า, ปัญหาที่ ๕ ถามถึงการอุปสมบท ไม่อุปสมบท, ปัญหาที่ ๖ ถามถึงความต่างกันแห่งน้ำตา, ปัญหาที่ ๗ ถามถึงความต่างกันแห่งผู้เสวยรส, ปัญหาที่ ๘ ถามที่ตั้งแห่งปัญญา, ปัญหาที่ ๙ ถามเรื่องสงสาร, ปัญหาที่ ๑๐ ถามถึงเหตุที่ให้ระลึกถึงสิ่งที่ล่วงแล้วได้ </div>
<br />
<h3 align="CENTER">
ตอนที่ ๑๐ วรรคที่  ๖</h3>
<h3 align="CENTER">
ปัญหาที่  ๑  ถามถึงความรักร่างกายแห่งบรรพชิต</h3>
<br />
พระเจ้ามิลินท์ตรัสถามว่า “ ข้าแต่พระนาคเสน  ร่างกายเป็นที่รักของบรรพชิตทั้งหลายหรือ? ”<br />
พระเถระตอบว่า “ขอถวายพระพร  ร่างกายไม่ได้เป็นที่รักของบรรพชิตทั้งหลาย”<br />
“ ข้าแต่พระผู้เป็นเจ้า  ถ้าอย่างนั้น  ทำไมบรรพชิตจึงยังอาบน้ำชำระกาย ถึอว่ากายของเราอยู่ ? ”<br />
“ ขอถวายพระพร  ผู้เข้าสู่สงครามเคยถูกอาวุธบาดเจ็บบ้างหรือไม่? ”<br />
“ อ๋อ...เคยซิ  พระผู้เป็นเจ้า ”<br />
“ ขอถวายพระพร  แผลที่ถูกอาวุธนั้น  ฉาบทาด้วยเครื่องฉาบทา ทาด้วยน้ำมัน  พันด้วยผ้าเนื้อละเอียดแลหรือ ? ”<br />
“ ถูกแล้วพระผู้เป็นเจ้า  ต้องทำอย่างนั้น ”<br />
“ ขอถวายพระพร  บาดแผลนั้นเป็นที่รักของผู้นั้นหรือ? ”<br />
“ ไม่ได้เป็นที่รักของผู้นั้นเลย  แต่ว่าเขาทำอย่างนั้น เพื่อให้เนื้อตรงนั้นงอกขึ้นเป็นปกติ ”<br />
“ ข้อนี้ก็ฉันนั้นแหละ  มหาบพิตร  ร่างกายไม่ได้เป็นที่รักของบรรพชิตทั้งหลาย แต่บรรพชิตทั้งหลายรักษาร่างกายนี้ไว้  เพื่ออนุเคราะห์พรหมจรรย์ อันว่าร่างกายนี้เปรียบเหมือนกับแผล  บรรพชิตรักษาร่างกายนี้ไว้เหมือนกับบุคคลรักษาแผล” ข้อนี้สมกับที่สมเด็จพระทศพลตรัสไว้ว่า “กายนี้มีทวาร  ๙  เป็นแผลใหญ่  อันหนังสดปกปิดไว้ คายของโสโครกออกโดยรอบ  ไม่สะอาด  มีกลิ่นเหม็น” ”<br />
“ ถูกดีแล้ว  พระผู้เป็นเจ้า ”<br />
<br />
อธิบาย คำว่า  “ทวาร  ๙” ได้แก่  ตา ๒  หู  ๒  จมูก  ๒  ปาก ๑  ทวารหนัก  ๑  ทวารเบา  ๑<br />
<br />
<h3 align="CENTER">
ปัญหาที่  ๒ ถามถึงเหตุที่ไม่ทรงบัญญัติสิกขาบทไว้ล่วงหน้า </h3>
“ ข้าแต่พระนาคเสน  พระพุทธเจ้าเป็นพระสัพพัญญู  คือทรงรู้ทุกสิ่ง เป็นสัพพทัสสาวี คือทรงเห็นทุกอย่างจริงหรือ ? ”<br />
“ ขอถวายพระพร  จริง ”<br />
“ ข้าแต่พระผู้เป็นเจ้า  ถ้าจริง...เหตุไฉนจึงทรงบัญญัติสิกขาบทไปตามลำดับเหตุการณ์แก่สาวกทั้งหลาย ทำไมจึงไม่ทรงบัญญัติไว้ก่อน ? ”<br />
“ ขอถวายพระพร  แพทย์ที่รู้จักยาทั้งหมดในแผ่นดินนี้มีอยู่หรือ? ”<br />
“ มีอยู่  พระผู้เป็นเจ้า ”<br />
“ ขอถวายพระพร  ก็แพทย์นั้นให้คนไข้กินยาแต่เมื่อยังไม่เป็นไข้ หรือเมื่อเป็นไข้แล้วจึงให้กินยา ? ”<br />
“ ข้าแต่พระผู้เป็นเจ้า  เมื่อเป็นไข้แล้วจึงให้กินยา เมื่อยังไม่เป็นไข้ก็ยังไม่ให้กินยา ”<br />
“ ข้อนี้ก็ฉันนั้นแหละ  คือพระพุทธเจ้าเป็นผู้รู้ทุกสิ่งเห็นทุกอย่างจริง แต่เมื่อยังไม่ถึงเวลาก็ยังไม่บัญญัติสิกขาบท ต่อเมื่อถึงเวลาจึงบัญญัติสิกขาบท สิกขาบทที่ทรงบัญญัตินั้นพระสาวกไม่ควรล่วงละเมิดจนตลอดชีวิต”<br />
“ ถูกแล้ว  พระผู้เป็นเจ้า ”<br />
<br />
<h3 align="CENTER">
ปัญหาที่  ๓ ถามถึงลักษณะมหาบุรุษ  ๓๒  ของพระพุทธมารดาบิดา</h3>
“ ข้าแต่พระนาคเสน  พระพุทธเจ้าประกอบด้วยมหาบุรุษลักษณะ ๓๒  และประดับด้วยอนุพยัญชนะ  ๘๐  มีสีพระกายดังทองคำ มีพระรัศมีสว่างรอบพระองค์ด้านละ  ๑  วาเป็นนิจจริงหรือ? ”<br />
“ ขอถวายพระพร  จริง ”<br />
“ ข้าแต่พระผู้เป็นเจ้า  พระมารดาบิดาประกอบด้วยลักษณะมหาบุรุษ ๓๒  ประการกับประดับด้วยอนุพยัญชนะ  ๘๐  ประการ มีสีพระกายดังทองคำมีพระรัศมีข้างละ ๑ วาหรือไม่ ? ”<br />
“ ขอถวายพระพร  พระมารดาบิดาไม่เป็นอย่างนั้น ”<br />
“ ข้าแต่พระนาคเสน  เมื่อพระมารดาบิดาไม่เป็นอย่างนั้น พระพุทธเจ้าจะเป็นอย่างนั้นได้หรือ  เพราะธรรมดาบุตรย่อมคล้ายกับมารดาหรือคล้ายกับข้างบิดา? ”<br />
“ ขอถวายพระพร  ดอกปทุม  หรือดอกอุบล  ดอกโกมุท  ดอกปุณฑริก มีอยู่หรือ ? ”<br />
“ มีอยู่  พระผู้เป็นเจ้า  เพราะดอกบัวเหล่านั้นเกิดอยู่ในน้ำ เกิดอยู่ในดิน  แช่อยู่ในน้ำ ”<br />
“ ขอถวายพระพร  ดอกบัวเหล่านั้นมีสี  กลิ่น  รส  เหมือนดินกับน้ำหรือไม่? ”<br />
“ ไม่  พระผู้เป็นเจ้า ”<br />
“ ถ้าอย่างนั้น  ดอกบัวเหล่านั้น  มีสี  กลิ่น  รส เหมือนกับโคลนกับตมหรือไม่ ? ”<br />
“ ไม่  พระผู้เป็นเจ้า ”<br />
“ ข้อนี้ก็ฉันนั้นแหละ  มหาบพิตร ”<br />
“ พระผู้เป็นเจ้าเข้าใจแก้  เป็นอันแก้ถูกต้องดีแล้ว”<br />
<br />
<h3 align="CENTER">
ปัญหาที่   ๔ ถามถึงความเป็นพรหมจารีของพระพุทธเจ้า</h3>
“ ข้าแต่พระนาคเสน  พระพุทธเจ้าเป็นพรหมจารี  คือเป็นผู้ประพฤติเหมือนกับพรหมจริงหรือไม่? ”<br />
“ ขอถวายพระพร  จริง ”<br />
“ ถ้าอย่างนั้น  พระพุทธเจ้าก็เป็นศิษย์ของพรหมน่ะซิ”<br />
“ ขอถวายพระพร  ช้างทรงของมหาบพิตรมีอยู่หรือ ? ”<br />
“ มีอยู่  พระผู้เป็นเจ้า ”<br />
“ ช้างทรงของมหาบพิตรนั้น  มีเสียงร้องเหมือนเสียงนกกระเรียนในบางคราวหรือไม่? ”<br />
“ อ๋อ...บางคราวก็มีเสียงร้องเหมือนเสียงนกกระเรียน พระผู้เป็นเจ้า ”<br />
“ ถ้าอย่างนั้น  ช้างของมหาบพิตรก็เป็นศิษย์ของนกกระเรียนน่ะซี”<br />
“ ไม่ใช่  พระผู้เป็นเจ้า ”<br />
“ ข้อนี้ก็ฉันนั้นแหละ  มหาบพิตร  พระพุทธเจ้าประพฤติเหมือนพรหมจริง แต่ไม่ได้เป็นศิษย์ของพรหม”<br />
“ ขอถวายพระพร  พรหมนั้นได้ตรัสรู้ด้วยตนเองหรือไม่”<br />
“ ไม่  พระผู้เป็นเจ้า ”<br />
“ ถ้าอย่างนั้น  พรหมก็ต้องเป็นศิษย์ของพระพุทธเจ้า”<br />
<br />
<h3 align="CENTER">
ปัญหาที่  ๕ ถามถึงการอุปสมบท  ไม่อุปสมบท</h3>
“ ข้าแต่พระนาคเสน   การอุปสมบทดีหรือ...หรือว่าไม่อุปสมบทดี? ”<br />
“ ขอถวายพระพร  อุปสมบทดี ”<br />
“ ข้าแต่พระผู้เป็นเจ้า  อุปสมบทของพระพุทธเจ้ามีอยู่หรือ? ”<br />
“ ถวายพระพร  พระพุทธเจ้าเป็นผู้ได้อุปสมบทแล้ว ”<br />
เมื่อพระนาคเสนกล่าวอย่างนี้แล้ว  พระเจ้ามิลินท์จึงตรัสประกาศขึ้นว่า“ ขอพวกโยนกทั้ง  ๕๐๐  จงฟังถ้อยคำของเรา  คือพระนาคเสนกล่าวว่า พระพุทธเจ้าได้อุปสมบทแล้ว  เป็นอุปสันบัน  คือเป็นผู้ที่บวชแล้ว ถ้าพระสมณโคดมเป็นอุปสัมบัน  ใครเป็นอุปัชฌาย์  ใครเป็นอาจารย์ มีสงฆ์มานั่งหัตถบาสเท่าใด ? ”<br />
“ ขอถวายพระพร  พระพุทธเจ้าไม่มีอุปัชฌาย์  ไม่มีอาจารย์ ได้อุปสมบทเอง  ตรัสรู้เองที่ภายใต้ไม้ศรีมหาโพธิ พระองค์ได้เป็นผู้อุปสัมบันพร้อมด้วยพระสัพพัญญุตญาณ”<br />
“ ข้าแต่พระนาคเสน  ถ้าอุปัชฌาย์อาจารย์ของพระสมณโคดมไม่มี โยมก็เข้าใจว่า  พระสมณโคดมเป็นอนุปสัมบัน  คือผู้ที่ยังไม่ได้บวช เพราะเหตุไร...พระพุทธเจ้าจึงไม่มีอุปัชฌาย์ ไม่มีอาจารย์ ? ”<br />
เมื่อพระเจ้ามิลินท์ตรัสถามขึ้นอย่างนี้พระนาคเสนองค์อรหันต์ ผู้สำเร็จปฏิสัมภิทาจึงย้อมถามไปว่า “ มหาบพิตร  ทรงเสวยแล้วหรือ ? ”<br />
“ โยมกินแล้ว  พระผู้เป็นเจ้า ”<br />
“ ใครเป็นครูเป็นอาจารย์บอกให้เสวยล่ะ ”<br />
“ ไม่มี  พระผู้เป็นเจ้า ”<br />
“ ถ้าอย่างนั้น  มหาบพิตรก็เสวยไม่ได้ ? ”<br />
“ ได้...ไม่ใช่โยมกินไม่ได้  ถึงไม่มีครูบาอาจารย์สั่งสอน โยมก็กินได้  ด้วยเคยกินมาในวัฏสงสารนับไม่ถ้วน ”<br />
<br />
“ ขอถวายพระพร  ถ้าอย่างนั้นขอให้มหาบพิตรเข้าพระทัยเถิดว่า พระพุทธเจ้าได้อุปสมบทแล้วที่ภายใต้ไม้ศรีมหาโพธิ  เพราะพระองค์ได้ทรงบำเพ็ญพระบารมีมาเต็มเปี่ยมแล้ว พระองค์อุปสมบทเอง  ไม่มีอุปัชฌาย์อาจารย์  ได้อุปสมบทพร้อมกับได้พระสัพพัญญุตญาณ เหมือนกับมหาบพิตรผู้เสวยโดยไม่ต้องมีอาจารย์  เพราะเคยเสวยมาในวัฏสงสารอันไม่ปรากฏเบื้องต้น<br />
<br />
<h3>
อัศจรรย์วันอุปสมบท</h3>
ในเวลาที่พระพุทธองค์ได้เป็นอุปสัมบันที่ภายใต้ไม้ศรีมหาโพธิ ด้วยอำนาจพระบารมีนั้นอัศจรรย์ต่างๆ  ก็ปรากฏขึ้นในโลก คือคนตาบอดแต่กำเนิดก็กลับเป็นคนตาดี  ๑  คนหูหนวกก็ได้ยินเสียง ๑   คนง่อยเปลี้ยก็เดินได้  ๑  คนใบ้ก็พูดได้  ๑  คนหลังค่อมก็ยืดตรงเป็นปกติได้ ๑  คนกำลังหิวข้าวก็ได้กินข้าว ๑  คนกระหายน้ำก็ได้ดื่มน้ำ ๑ ผู้ที่อาฆาตต่อกันก็ตรึกเมตตากัน  ๑   ทุกข์ในแดนเปรตก็หายไป ๑  ยาพิษก็กลับเป็นเหมือนยาทิพย์  ๑  หญิงมีครรภ์แก่ก็คลอดได้สบาย ๑  สำเภาที่ไปต่างประเทศก็กลับมาถึงท่าของตน ๑  กลิ่นเหม็นก็กลายเป็นกลิ่นหอม  ๑ ไฟในอเวจีมหานรกก็ดับ  ๑ น้ำเค็มในมหาสมุทรก็กลายเป็นน้ำหวาน ๑  ภูเขาทั้งหลายก็เปล่งเสียงสะท้าน  ๑  น้ำในมหานทีทั้งหลายก็หยุดไหล ๑  ผลจันทน์ทิพย์ดอกมณฑาทิพย์ก็ตกลงมาจากสวรรค์  ๑ เทพยดานางฟ้าทั้งหลาย  ก็โปรยดอกไม้ทิพย์ลงมา  ๑ พรหมทั้งหลายก็ตบมือสาธุการ ๑<br />
<br />
ขอถวายพระพร พระพุทธเจ้าผู้มีสีพระกายดังทองคำ  ก็ได้อุปสมบทเองที่ภายใต้ไม้ศรีมหาโพธิอันเป็นเหมือนปราสาทแก้ว จึงได้มีสิ่งอัศจรรย์ปรากฏขึ้นอย่างนี้ด้วยอานุภาพแห่งการอุปสมบทของพระพุทธเจ้านั้น  ได้บันดาลให้พระยาเขาสิเนรุราชหมุนครวญคราง เหมือนกับกงรถกงเกวียนฉะนั้น พวกเทวดาในอากาศพร้อมกับบริวารก็มีใจเบิกบานยินดี  ได้โปรยดอกไม้ทิพย์ลงมาบูชา จันทรเทพบุตรก็หยุดมณฑลรถไว้ที่อากาศ  โปรยดอกไม้แก้วลงมาบูชาไม่ขาดสายเหมือนกับนมสดที่ไหลหลั่งลงมาจากอากาศฉะนั้น การอุปสมบทของพระตถาคตเจ้าย่อมปรากฏอย่างนี้”<br />
“ขอพระผู้เป็นเจ้าจงอุปมาด้วย”<br />
<br />
<h3>
อุปมาช้างพระที่นั่ง</h3>
“ ขอถวายพระพร  เมื่อมหาบพิตรขึ้นประทับนั่งบนคอช้างพระที่นั่ง มีผู้ใดผู้หนึ่งนั่งบนคอของพระองค์บ้างหรือไม่ ? ”<br />
“ ไม่มี  พระผู้เป็นเจ้า  หากใครขึ้นนั่งบนคอของโยม ผู้นั้นจะต้องหัวขาด ”<br />
“ ข้อนี้ก็ฉันนั้นแหละ  มหาบพิตร  ไม่มีผู้อื่นจัดการอุปสมบทให้พระพุทธเจ้า ถ้าผู้ใดจัดการอุปสมบทให้พระพุทธเจ้า  ศีรษะของผู้นั้นต้องหลุดไปจากคอทันที เมื่อกี้นี้มหาบพิตรถามอาตมาภาพว่า  พระพุทธเจ้าอุปสมบทด้วยสงฆ์นั่งหัตถบาสเท่าไรอย่างนั้นหรือ? ”<br />
“ อย่างนั้น  พระผู้เป็นเจ้า ”<br />
“ ขอถวายพระพร  พระพุทธเจ้าไม่ได้อุปสมบทด้วยสงฆ์  มีแต่ มรรค  กับ  ผล  เท่านั้นที่เป็นสงฆ์ ข้อนี้สมกับที่พระพุทธองค์ตรัสไว้ว่า “พระอริยบุคคล  ๔  เหล่า  คือ ผู้ตั้งอยู่ในมรรค  ๔  ผล   ๔  ผู้มั่นอยู่ในปัญญาและศีลเป็นสงฆ์ผู้ตรงแท้ แต่บุคคลบางเหล่าต้องอุปสมบทด้วยสงฆ์” ”<br />
“ น่าอัศจรรย์  พระนาคเสน  พระผู้เป็นเจ้าได้แก้ปัญหาอันละเอียดยิ่ง อันไม่มีส่วนเปรียบได้แล้ว  ข้าแต่พระผู้เป็นเจ้า  อุปสมบทเป็นของดีหรือ ? ”<br />
“ ขอถวายพระพร  อุปสมบทเป็นของดี ”<br />
“ ข้าแต่พระนาคเสน  การอุปสมบทของพระพุทธเจ้ามีอยู่หรือไม่มี? ”<br />
“ ขอถวายพระพร  พระสัมมาสัมพุทธเจ้าได้อุปสมบทด้วยความเป็นพระสัพพัญญูที่ภายใต้ไม้ศรีมหาโพธิแล้ว ไม่มีผู้ให้อุปสมบทแก่พระพุทธเจ้า เหมือนกับพระพุทธเจ้าทรงให้อุปสมบทแก่สาวกเลย ”<br />
“ แก้ถูกต้องดีแล้ว  พระผู้เป็นเจ้า ”<br />
<br />
<h3 align="CENTER">
ปัญหาที่  ๖ ถามถึงความต่างกันแห่งน้ำตา</h3>
“ ข้าแต่พระนาคเสน  บุรุษคนหนึ่งร้องไห้เพราะบิดามารดาตาย อีกคนหนึ่งน้ำตาไหลเพราะความชอบใจธรรมะ  น้ำตาของคนทั้งสองนั้น น้ำตาของใครเป็นเภสัช  น้ำตาของใครไม่เป็นเภสัช ? ”<br />
“ ขอถวายพระพร  น้ำตาของคนที่ร้องไห้ด้วยราคะ  โทสะ โมหะ  เป็นน้ำตาร้อน  ส่วนน้ำตาของผู้ฟังธรรมนั้น  มีน้ำตาไหลด้วยปีติยินดีเป็นน้ำตาเย็น เป็นอันว่า  น้ำตาเย็นเป็นเภสัช  น้ำตาร้อนไม่เป็นเภสัช”<br />
“ ถูกดีแล้ว พระนาคเสน ”<br />
<br />
<h3 align="CENTER">
ปัญหาที่   ๗ ถามถึงความต่างกันแห่งผู้เสวยรส</h3>
“ ข้าแต่พระนาคเสน  ผู้ปราศจากราคะ  กับ  ผู้ไม่ปราศจากราคะ ต่างกันอย่างไร ?”<br />
“ ขอถวายพระพร  ผู้หนึ่งยังมีความยึดถือ  อีกผู้หนึ่งไม่มีความยึดถือ”<br />
“ ยึดถืออะไร...ไม่ยึดถืออะไร ? ”<br />
“ ขอถวายพระพร  คือผู้หนึ่งยังมีความต้องการ   อีกผู้หนึ่งไม่มีความต้องการ”<br />
“ ข้าแต่พระผู้เป็นเจ้า  ผู้ปราศจากราคะ  กับผู้ไม่ปราศจากราคะ ก็ยังต้องการของเคี้ยวของกินที่ดีงามอยู่เหมือนกัน ไม่มีใครต้องการสิ่งที่ไม่ดีงาม  โยมเห็นมีแต่ต้องการสิ่งที่ดีงามเหมือนกันหมด”<br />
“ ขอถวายพระพร  ผู้ปราศจากราคะ  ยังรับรสอาหาร  ยังกินอาหารอยู่เหมือนกันก็จริงแหล่ แต่ทว่าไม่ยินดีในรสอาหาร  ส่วนผู้ไม่ปราศจากราคะ  ยังยินดีในรสอาหารอยู่ ไม่ใช่ไม่ยินดีในรสอาหาร ”<br />
“ เข้าใจแก้  พระผู้เป็นเจ้า ”<br />
<br />
<h3 align="CENTER">
ปัญหาที่  ๘ ถามที่ตั้งแห่งปัญญา</h3>
“ ข้าแต่พระนาคเสน  ปัญญาอยู่ที่ไหน ? ”<br />
“ ขอถวายพระพร  ปัญญาไม่ได้อยู่ที่ไหน ”<br />
“ ถ้าอย่างนั้นปัญญาก็ไม่มี ”<br />
“ ขอถวายพระพร  ลมอยู่ที่ไหน ? ”<br />
“ ข้าแต่พระผู้เป็นเจ้า  ที่อยู่แห่งลมไม่มี ”<br />
“ ขอถวายพระพร  ถ้าอย่างนั้นลมก็ไม่มี ”<br />
“ ฉลาดแก้  พระผู้เป็นเจ้า ”<br />
<br />
<h3 align="CENTER">
ปัญหาที่  ๙ ถามเรื่องสงสาร</h3>
“ ข้าแต่พระนาคเสน  คำว่า  สงสาร  ได้แก่อะไร ? ”<br />
“ ขอถวายพระพร  สัตว์โลกเกิดในโลกนี้ก็ตายในโลกนี้ ตายจากโลกนี้แล้วก็ไปเกิดในโลกอื่น  เกิดในโลกนั้นก็ตายในโลกนั้น ตายจากโลกนั้นแล้วก็เกิดในโลกอื่น  การเวียนตายเวียนเกิดอย่างนี้แหละ เรียกว่า  สงสาร ”<br />
“ ขอนิมนต์อุปมาด้วย ”<br />
“ ขอถวายพระพร  เหมือนอย่างว่า  บุรุษคนหนึ่งกินมะม่วงสุกแล้วปลูกเมล็ดไว้ เมล็ดมะม่วงนั้นก็เกิดเป็นต้นมะม่วง ใหญ่ขึ้นจนกระทั่งมีผลมะม่วง บุรุษนั้นก็กินมะม่วงสุกจากมะม่วงต้นนั้นแล้วปลูกเมล็ดมะม่วงไว้อีก เมล็ดมะม่วงนั้นก็เกิดเป็นต้นมะม่วงใหญ่โตขึ้นจนมีผล ต้นแก่ก็ตายไป  ที่สุดเบื้องต้นแห่งต้นมะม่วงเหล่านั้น ย่อมไม่ปรากฏว่ามีมาเมื่อไร  ข้อนี้มีอุปมาฉันใด  การเวียนตายเวียนเกิดของสัตว์ทั้งหลาย ก็ไม่ปรากฏเบื้องต้นฉะนั้น ”<br />
“ แก้ถูกดีแล้ว  พระผู้เป็นเจ้า ”<br />
<br />
<h3 align="CENTER">
ปัญหาที่  ๑๐ ถามถึงเหตุที่ให้ระลึกถึงสิ่งที่ล่วงแล้วได้</h3>
“ ข้าแต่พระนาคเสน  บุคคลระลึกถึงสิ่งที่ล่วงไปนานแล้วได้ด้วยอะไร? ”<br />
“ ได้ด้วย  สติ   ขอถวายพระพร ”<br />
“ ข้าแต่พระผู้เป็นเจ้า  สิ่งที่ล่วงไปนานแล้วสิ่งหนึ่ง บุคคลระลึกได้ด้วย  จิต  ต่างหาก  ไม่ใช่ระลึกได้ด้วยสติ”<br />
“ ขอถวายพระพร  มหาบพิตรทำสิ่งใดสิ่งหนึ่งไว้ แล้วระลึกไม่ได้มีอยู่หรือไม่? ”<br />
“ มีอยู่  พระผู้เป็นเจ้า ”<br />
“ ขอถวายพระพร  ในเวลานั้นพระองค์ไม่มีจิตหรือ ? ”<br />
“ จิตมี  แต่เวลานั้นสติไม่มี ”<br />
“ ถ้าอย่างนั้น  ขอมหาบพิตรจงเข้าพระทัยเถิดว่า  บุคคลระลึกได้ด้วยสติ  ไม่ใช่ระลึกได้ด้วยจิต ”<br />
“ ถูกดีแล้ว  พระนาคเสน ”
<br />
<br />
<hr />
ขอขอบคุณ<wbr></wbr>ต้นฉบับ : www.<wbr></wbr>geocities<wbr></wbr>.com<wbr></wbr>/South<wbr></wbr>Beach<wbr></wbr>/Terrace<wbr></wbr>/4587/<wbr></wbr>milindl<wbr></wbr>.htm
<br><br>
สามารถดูแบบ online ได้ที่<br><a href="http://tripitaka-online.blogspot.com/" target="_blank">http://<wbr></wbr>tripitaka<wbr></wbr>-online.<wbr></wbr>blogspot<wbr></wbr>.com</a><br><br><br><br>
</body>
</html>
