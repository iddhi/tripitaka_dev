<span class="LineNumber"> 001 </span>ผลาผลที่เหลือ     เสร็จกิจบริโภคแล้วไหว้ลาบิดามารดา   มีฝูงมฤคแวดล้อมเข้า
<span class="LineNumber"> 002 </span>ป่าเพื่อต้องการหาผลาผล     เหล่ากินนรที่เชิงบรรพต      แวดล้อมพระโพธิสัตว์
<span class="LineNumber"> 003 </span>ช่วยเก็บผลาผลให้พระโพธิสัตว์   เวลาเย็นพระโพธิสัตว์กลับมาอาศรม  เอาหม้อ
<span class="LineNumber"> 004 </span>ตักน้ำมาตั้งไว้     ต้มน้ำให้ร้อนแล้วอาบและล้างเท้าบิดามารดาตามอัธยาศัย   นำ  
<span class="LineNumber"> 005 </span>กระเบื้องถ่านเพลิงมาให้ผิง   เช็ดมือเท้าของบิดามารดา  เมื่อบิดามารดานั่งแล้ว
<span class="LineNumber"> 006 </span>ให้บริโภคผลาผล     ส่วนตนเองบริโภคเมื่อบิดามารดาบริโภคเสร็จแล้ว   จัด
<span class="LineNumber"> 007 </span>วางผลาผล  ที่เหลือไว้ในอาศรมบท   พระโพธิสัตว์ปฏิบัติบำรุงบิดามารดาโดย
<span class="LineNumber"> 008 </span>ทำนองนี้ทีเดียว.
<span class="LineNumber"> 009 </span>         สมัยนั้น    พระราชาพระนามว่า   <B>ปิลยักขราช</B>  เสวยราชสมบัติอยู่ใน
<span class="LineNumber"> 010 </span><B>กรุงพาราณสี</B>     พระองค์ทรงโลภเนื้อมฤค    จึงมอบราชสมบัติให้พระชนนี
<span class="LineNumber"> 011 </span>ปกครอง    ผูกสอดราชาวุธห้าอย่างเข้าสู่หิมวันตประเทศ    ทรงฆ่ามฤคทั้งหลาย
<span class="LineNumber"> 012 </span>เสวยเนื้อ    เสด็จถึงมิคสัมมตานที    แล้วถึงท่าที่สุวรรณสามพระโพธิสัตว์ตักน้ำ
<span class="LineNumber"> 013 </span>โดยลำดับ     ทอดพระเนตรเห็นรอยเท้ามฤค     ก็ทรงทำซุ้มด้วยกิ่งไม้มีสีเขียว
<span class="LineNumber"> 014 </span>โก่งคันศรสอดลูกศรอาบยาพิษ ประทับนั่งเตรียมอยู่ในซุ้มนั้น  ฝ่ายพระมหาสัตว์
<span class="LineNumber"> 015 </span>นำผลาผลมาในเวลาเย็น     วางไว้ในอาศรมบท     ไหว้บิดามารดาลาไปตักน้ำ
<span class="LineNumber"> 016 </span>ถือหม้อน้ำมีฝูงมฤคแวดล้อม    ให้มฤคสองตัวเดินเคียงกัน    วางหม้อน้ำดื่มบน
<span class="LineNumber"> 017 </span>หลังมฤคทั้งสองมือประคองไปสู่ท่าน้ำ    ฝ่ายพระราชาประทับอยู่ในซุ้ม    ทอด
<span class="LineNumber"> 018 </span>พระเนตรเห็นพระโพธิสัตว์ดำเนินมาทรงคิดว่า  เราเที่ยวมาในหิมวันตประเทศ
<span class="LineNumber"> 019 </span>ตลอดกาลถึงเพียงนี้      ยังไม่เคยเห็นมนุษย์     ผู้นี้จะเป็นเทวดาหรือนาคหนอ
<span class="LineNumber"> 020 </span>ถ้าเราจักเข้าไปไต่ถามผู้นี้   ถ้าเป็นเทวดาก็จักเหาะขึ้นสู่อากาศ   ถ้าเป็นนาคก็จัก
<span class="LineNumber"> 021 </span>ดำดินไป   แต่เราจะเที่ยวอยู่ในหิมวันตประเทศตลอดกาลทั้งปวงก็หาไม่   ถ้าเรา
<span class="LineNumber"> 022 </span>จักกลับพาราณสี  อมาตย์ทั้งหลายจักถามเราในการที่เราเที่ยวในหิมวันตประเทศ
<span class="LineNumber"> 023 </span>นั้นว่า     เมื่อพระองค์อยู่ในหิมวันตประเทศได้เคยทอดพระเนตรเห็นอะไร
