<span class="LineNumber"> 001 </span>ปัตติผล    บริวาร ๑ นหุตประกาศความเป็นอุบาสก.    พระราชาประทับ  
<span class="LineNumber"> 002 </span>นั่งอยู่ในสำนักของพระศาสดานั่นเอง    ทรงประกาศความสบายพระทัย  ๕
<span class="LineNumber"> 003 </span>ประการแล้วทรงถึงสรณะ     ทรงนิมนต์เพื่อเสวยในวันพรุ่งนี้     แล้วเสด็จ
<span class="LineNumber"> 004 </span>ลุกขึ้นจากอาสน์  กระทำประทักษิณพระผู้มีพระภาคเจ้า  แล้วเสด็จหลีกไป.
<span class="LineNumber"> 005 </span>         วันรุ่งขึ้น  พวกชนชาวเมืองราชคฤห์ทั้งสิ้นนับได้ ๑๘ โกฏิ    ทั้งที่
<span class="LineNumber"> 006 </span>ได้เห็นพระผู้มีพระภาคเจ้าแล้วเมื่อวันวาน   กับทั้งที่ไม่ได้เห็น  ต่างมีความ
<span class="LineNumber"> 007 </span>ประสงค์จะเห็นพระตถาคต จึงพากันจากเมืองราชคฤห์ไปยังลัฏฐิวันอุทยาน
<span class="LineNumber"> 008 </span>แต่เช้าตรู่.    หนทาง ๓ คาวุตไม่พอจะเดิน.     ลัฏฐิวันอุทานทั้งสิ้นแน่น
<span class="LineNumber"> 009 </span>ขนัด.   มหาชนแม้เห็นพระอัตภาพอันถึงความงามเลิศแห่งพระรูปโฉมของ
<span class="LineNumber"> 010 </span>พระทศพล ก็ไม่อาจกระทำให้อิ่ม.  นี้ชื่อว่า ภูมิของการพรรณนา. จริงอยู่
<span class="LineNumber"> 011 </span>ในฐานะเห็นปานนี้   พึงพรรณนาความสง่าแห่งพระรูปกายแม้ทั้งหมด   อัน
<span class="LineNumber"> 012 </span>มีประเภทแห่งพระลักษณะ    และพระอนุพยัญชนะเป็นต้น    ของพระผู้มี-
<span class="LineNumber"> 013 </span>พระภาคเจ้า.    เมื่ออุทยานและทางเดินแน่นขนัด   ด้วยมหาชนผู้จะดูพระ-
<span class="LineNumber"> 014 </span>สรีระของพระทศพล  อันถึงความงามเลิศด้วยพระรูปโฉมอย่างนี้   แม้ภิกษุ
<span class="LineNumber"> 015 </span>รูปเดียวก็ไม่มีโอกาสออกไปได้.  นัยว่า   วันนั้นพระผู้มีพระภาคเจ้าจะต้อง
<span class="LineNumber"> 016 </span>ขาดพระกระยาหาร  เพราะฉะนั้น  อาสนะที่ท้าวสักกะประทับนั่ง จึงแสดง
<span class="LineNumber"> 017 </span>อาการร้อน   อันมีเหตุให้รู้ว่า   ข้อนั้นอย่าได้มีเลย.  ท้าวสักกะทรงรำพึงดู
<span class="LineNumber"> 018 </span>รู้เหตุนั้นแล้ว   จึงนิรมิตเพศเป็นมาณพน้อย   กล่าวคำสดุดีอันประกอบด้วย 
<span class="LineNumber"> 019 </span>พระพุทธเจ้า  พระธรรม   พระสงฆ์     เสด็จลงเบื้องพระพักตร์ของพระ-
<span class="LineNumber"> 020 </span>ทศพล      กระทำที่ว่างด้วยเทวานุภาพ     เสด็จไปเบื้องหน้ากล่าวคุณของ
<span class="LineNumber"> 021 </span>พระศาสดา  ด้วยคาถาเหล่านี้ว่า
