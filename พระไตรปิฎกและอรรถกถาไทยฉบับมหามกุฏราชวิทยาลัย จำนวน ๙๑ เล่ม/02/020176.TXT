จริงอยู่  ภิกษุรูปใด  เข้าไปในท่ามกลางสงฆ์ทุกวัน,  ภิกษุรูปนั้น  ควรถือเอา
ไม้ชำระฟันได้เพียงวันละอันเท่านั้น.  ส่วนภิกษุรูปใด  ไม่เข้าไปในท่ามกลาง
สงฆ์ทุกวัน  พักอยู่ในเรือนที่บำเพ็ญเพียร  จะปรากฏตัวได้ก็แต่ในที่ฟังธรรม
หรือในโรงอุโบสถ ;  ภิกษุรูปนั้นควรกำหนดประมาณ  แล้วเก็บไม้ชำระฟัน
๔ - ๕  อันไว้ในที่อยู่ของตนเคี้ยวเถิด.  เมื่อไม้ชำระฟันเหล่านั้น  หมดไปแล้ว
แต่ถ้าในโรงไม้ชำระฟัน  ยังมีอยู่มากที่เดียว  ก็ควรนำมาเคี้ยวได้อีก,  ถ้าเธอ  
ไม่กำหนดประมาณ  ยังนำมาอยู่ไซร้,  เมื่อไม้ชำระฟันเหล่านั้นยังไม่หมดสิ้น
ไปเลย,  แต่ในโรงหมดไป ;  คราวนั้น  พระเถระทั้งหลายบางพวกจะพึงพูดว่า
พวกภิกษุผู้นำไม้ชำระฟันไป จงนำมาคืน, บางพวกจะกล่าวว่า จงเคี้ยวไปเถิด,
พวกสามเณรจักขนมาถวายอีก  เพราะเหตุนั้น  จึงควรกำหนดประมาณ  เพื่อ
ป้องกันการวิวาทกัน  แต่ไม่มีโทษในการถือเอา.  แม้ภิกษุผู้จะเดินทาง  ควร
ใส่ไม้ชำระฟันหนึ่งหรือสองอันในถุงย่ามแล้วจึงไป  ฉะนี้แล.
                                           <I>จบกถาว่าด้วยไม้ชำระฟัน</I>
