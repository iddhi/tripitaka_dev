น้ำก็ไหลออกจากลำรางใหญ่แต่บึงไปโดยท่ามกลางนา  เพื่อหล่อเลี้ยงข้าวกล้า.  
แม้ลำรางใหญ่นั้น  ก็เป็นสาธารณะแก่ชนทั้งปวง  ในเวลาน้ำไหลอยู่เสมอ.
ส่วนพวกชนชักลำรางเล็ก ๆ ออกจากลำรางใหญ่นั้น  แล้วไขน้ำให้เข้าไปในนา
ของตน ๆ.  ไม่ย่อมให้คนเหล่าอื่นถือเอาน้ำในลำรางเล็กของตนนั้น,  เมื่อมี
น้ำน้อย  ในฤดูแล้ง  จึงแบ่งปันน้ำให้กันตามวาระ.  ผู้ใด  เมื่อถึงวาระน้ำ
ไม่ได้น้ำ,  ข้าวกล้าของผู้นั้นย่อมเหี่ยวแห้งไป,  เพราะเหตุนั้น  ผู้อื่นจะรับเอา
น้ำในวาระของคนเหล่าอื่น  ย่อมไม่ได้.  บรรดาลำรางเล็กเป็นต้นนั้น  ภิกษุใด
ไขน้ำจากลำรางเล็ก  หรือจากนาของชนเหล่าอื่น  ให้เข้าไปยังเหมืองหรือนา
ของตน  หรือของคนอื่นด้วยไถยจิตก็ดี  ให้น้ำไหลบ่าปากดงไปก็ดี,  ภิกษุนั้น
เป็นอวหารแท้.  ฝ่ายภิกษุใด  คิดว่า  นาน ๆ เราจักมีน้ำสักคราวหนึ่ง  และ
ข้าวกล้านี้ก็เหี่ยวแห้งจึงปิดทางไหลของน้ำที่กำลังไหลเข้าไปในนาของชนเหล่า
อื่นเสีย    แล้วให้ไหลเข้าไปยังนาของตน,  ภิกษุนั้นเป็นอวหารเหมือนกัน.  ก็ถ้า
ว่าเมื่อน้ำยังไม่ไหลออกจากบึง หรือยังไม่ไหลไปถึงปากเหมืองของชนเหล่าอื่น,
ภิกษุก่อลำรางแห้งนั่นเองไว้ในที่นั้น ๆ โดยอาการที่น้ำซึ่งกำลังไหลมา  จะไม่
ไหลเข้าไปในนาของชนเหล่าอื่น  ไหลเข้าไปแต่ในนาของตนเท่านั้น,  เมื่อน้ำ
ยังไม่ไหลออกมา  แต่ภิกษุได้ก่อคันไว้ก่อนแล้ว ก็เป็นอันเธอก่อไว้ดีแล้ว,  เมื่อ
น้ำไหลออกมาแล้ว  ถ้าภิกษุก่อคันไว้  เป็นภัณฑไทย.  แม้เมื่อภิกษุไปยังบึง
แล้วรื้อถอนท่อลำรางสำหรับไขน้ำออกเสียเอง   ให้น้ำไหลเข้าไปยังนาของตน
ไม่เป็นอวหาร. เพราะเหตุไร ?  เพราะเหตุว่าตนอาศัยบึงจึงได้ทำนา.  แต่ไม่
สมด้วยลักษณะนี้ว่า  วัตถุกาละและเทสะเป็นต้น.  เพราะเหตุนั้น  คำที่ท่าน
กล่าวไว้ในมหาอรรถกถานั่นแหละ  ชอบแล้ว  ฉะนี้แล.
                                             <I>จบกถาว่าด้วยน้ำ</I>
