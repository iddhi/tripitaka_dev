สมณะเหล่านี้   จะมีแต่ไหน   พระสมณะเหล่านี้ปราศจากความเป็นสมณะแล้ว
พระสมณะเหล่านี้ปราศจากความเป็นพราหมณ์แล้ว  แม้พระเจ้าแผ่นดิน  พระ-
สมณะเหล่านี้ยังหลอกลวงได้  ไฉนจักไม่หลอกลวงคนอื่นเล่า. ภิกษุทั้งหลายได้
ฟังคนเหล่านั้นเพ่งโทษ  ติเตียน โพนทะนาอยู่  บรรดาที่เป็นผู้มักน้อย  สันโดษมี
ความละอาย มีความรังเกียจ ใคร่ต่อสิกขาต่างก็เพ่งโทษ  ติเตียน  โพนทะนา
ว่า ไฉนท่านพระธนิยะ กุมภการบุตร จึงได้ถือเอาไม้ของหลวงที่เขาไม่ได้ให้ไป
แล้วกราบทูลเรื่องนั้นแด่พระผู้มีพระภาคเจ้า.  

                               <H1>ประชุมสงฆ์ทรงบัญญัติสิกขาบท</H1>
         ลำดับนั้น  พระผู้มีพระภาคเจ้ารับสั่งให้ประชุมภิกษุสงฆ์  ในเพราะเหตุ
เป็นมูลเค้านั้น  ในเพราะเหตุแรกเกิดนั้นแล้วทรงสอบถามท่านพระธนิยะ กุมภ-
การบุตรว่า   ดูก่อนธนิยะ   ข่าวว่า  เธอได้ถือเอาไม้ของหลวงที่เขาไม่ได้ให้ไป
จริงหรือ
         ท่านพระธนิยะทูลรับว่า  จริง  พระพุทธเจ้า  
         พระผู้มีพระภาคพุทธเจ้าทรงติเตียนว่า  ดูก่อนโมฆบุรุษ  การกระทำ
ของเธอนั่น  ไม่เหมาะ  ไม่สม  ไม่ควร  มิใช่กิจของสมณะ  ใช้ไม่ได้ ไม่ควรทำ
ไฉนเธอจึงได้ถือเอาไม้ของหลวงที่เขาไม่ได้ให้ไปเล่า  การกระทำของเธอนั่น
ไม่เป็นไปเพื่อความเลื่อมใสของชุมชนที่ยังไม่เลื่อมใสหรือเพื่อความเลื่อมใสยิ่ง
ของผู้เลื่อมใสแล้ว  โดยที่แท้การกระทำของเธอนั่น  เป็นไปเพื่อความไม่เลื่อม
ใสของผู้ที่ยังไม่เลื่อมใส  และเพื่อความเป็นอย่างอื่นของคนบางพวกที่เลื่อมใส
แล้ว
