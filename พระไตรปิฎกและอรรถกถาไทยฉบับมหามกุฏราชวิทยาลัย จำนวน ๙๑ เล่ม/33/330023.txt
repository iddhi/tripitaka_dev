<span class="LineNumber"> 001 </span>ของนางว่า   อุบลวรรณา.   เมื่อเวลานางเจริญวัย    พระราชาทั่วชมพูทวีป 
<span class="LineNumber"> 002 </span>ก็ส่งคนไปสำนักเศรษฐีขอนาง      ไม่มีราชาพระองค์ใดที่ไม่ส่งคนไปขอ.
<span class="LineNumber"> 003 </span>แต่นั้น  เศรษฐีคิดว่า    เราไม่อาจยึดเหนี่ยวจิตใจของคนทุกคนได้    แต่
<span class="LineNumber"> 004 </span>จำเราจะทำอุบายสักอย่างหนึ่ง   จึงเรียกธิดามาถามว่า   เจ้าบวชได้ไหมลูก.
<span class="LineNumber"> 005 </span>เพราะเหตุที่นางเกิดในภพสุดท้าย       คำของบิดานั้นจึงเป็นเหมือนน้ำมัน
<span class="LineNumber"> 006 </span>เคี่ยว   ๑๐๐  ครั้งราดลงบนศีรษะ.    เพราะเหตุนั้น  นางจึงกล่าวกะบิดาว่า
<span class="LineNumber"> 007 </span>บวชได้จ้ะพ่อ.    เศรษฐีนั้น  จึงทำสักการะแก่นางแล้วนำไปสำนักภิกษุณี
<span class="LineNumber"> 008 </span>ให้บวช    เมื่อนางบวชใหม่ ๆ  ถึงเวร  [วาระ]  ในโรงอุโบสถ.   นาง
<span class="LineNumber"> 009 </span>ตามประทีปกวาดโรงอุโบสถ   ถือเอานิมิตที่เปลวประทีป    ตรวจดูบ่อย ๆ
<span class="LineNumber"> 010 </span>ก็ทำฌานมีเตโชกสิณเป็นอารมณ์ให้ฌานบังเกิด     แล้วทำฌานนั้นให้เป็น
<span class="LineNumber"> 011 </span>บาท     ก็บรรลุพระอรหัต.    พร้อมด้วยพระอรหัตผลนั่นแล     ก็เป็นผู้
<span class="LineNumber"> 012 </span>ช่ำชองชำนาญในการแสดงฤทธิ์ต่าง ๆ  ต่อมา  ในวันที่พระศาสดาทรง
<span class="LineNumber"> 013 </span>ทำยมกปาฏิหาริย์      ท่านก็บันลือสีหนาทว่า      ข้าแต่พระองค์ผู้เจริญ
<span class="LineNumber"> 014 </span>ข้าพระองค์จักทำปาฏิหาริย์ถวาย.     พระศาสดาทรงทำเหตุอันนี้ให้เป็น
<span class="LineNumber"> 015 </span>อัตถุปปัตติ   เหตุเกิดเรื่อง    ประทับนั่ง  ณ  พระเชตวันมหาวิหาร    เมื่อ
<span class="LineNumber"> 016 </span>ทรงสถาปนาภิกษุณีทั้งหลายในตำแหน่งต่าง ๆ  ตามลำดับ  จึงทรงสถาปนา
<span class="LineNumber"> 017 </span>พระเถรีนี้ไว้ในตำแหน่งเอตทัคคะเป็น<B>เลิศกว่าพวกภิกษุณีสาวิกา  ผู้มีฤทธิ์</B>
<span class="LineNumber"> 018 </span>แล.

<span class="LineNumber"> 019 </span>                                     จบอรรถกถาสูตรที่ ๓
